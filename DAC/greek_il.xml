<?xml version="1.0" encoding="utf-8"?>
<text>
<h4 class="latin">Book 1</h4>
<p><a>Α1</a> μῆνιν ἄειδε θεὰ Πηληϊάδεω Ἀχιλῆος</p>
<p><a>Α2</a> οὐλομένην, ἣ μυρί᾽ Ἀχαιοῖς ἄλγε᾽ ἔθηκε,</p>
<p><a>Α3</a> πολλὰς δ᾽ ἰφθίμους ψυχὰς Ἄϊδι προΐαψεν</p>
<p><a>Α4</a> ἡρώων, αὐτοὺς δὲ ἑλώρια τεῦχε κύνεσσιν</p>
<p><a>Α5</a> οἰωνοῖσί τε δαῖτα, Διὸς δ᾽ ἐτελείετο βουλή,</p>
<p><a>Α6</a> ἐξ οὗ δὴ τὰ πρῶτα διαστήτην ἐρίσαντε</p>
<p><a>Α7</a> Ἀτρεΐδης τε ἄναξ ἀνδρῶν καὶ δῖος Ἀχιλλεύς.</p>
<p><a>Α8</a> τίς τ᾽ ἄρ σφωε θεῶν ἔριδι ξυνέηκε μάχεσθαι;</p>
<p><a>Α9</a> Λητοῦς καὶ Διὸς υἱός: ὃ γὰρ βασιλῆϊ χολωθεὶς</p>
<p><a>Α10</a> νοῦσον ἀνὰ στρατὸν ὄρσε κακήν, ὀλέκοντο δὲ λαοί,</p>
<p><a>Α11</a> οὕνεκα τὸν Χρύσην ἠτίμασεν ἀρητῆρα</p>
<p><a>Α12</a> Ἀτρεΐδης: ὃ γὰρ ἦλθε θοὰς ἐπὶ νῆας Ἀχαιῶν</p>
<p><a>Α13</a> λυσόμενός τε θύγατρα φέρων τ᾽ ἀπερείσι᾽ ἄποινα,</p>
<p><a>Α14</a> στέμματ᾽ ἔχων ἐν χερσὶν ἑκηβόλου Ἀπόλλωνος</p>
<p><a>Α15</a> χρυσέῳ ἀνὰ σκήπτρῳ, καὶ λίσσετο πάντας Ἀχαιούς,</p>
<p><a>Α16</a> Ἀτρεΐδα δὲ μάλιστα δύω, κοσμήτορε λαῶν:</p>
<p><a>Α17</a> Ἀτρεΐδαι τε καὶ ἄλλοι ἐϋκνήμιδες Ἀχαιοί,</p>
<p><a>Α18</a> ὑμῖν μὲν θεοὶ δοῖεν Ὀλύμπια δώματ᾽ ἔχοντες</p>
<p><a>Α19</a> ἐκπέρσαι Πριάμοιο πόλιν, εὖ δ᾽ οἴκαδ᾽ ἱκέσθαι:</p>
<p><a>Α20</a> παῖδα δ᾽ ἐμοὶ λύσαιτε φίλην, τὰ δ᾽ ἄποινα δέχεσθαι,</p>
<p><a>Α21</a> ἁζόμενοι Διὸς υἱὸν ἑκηβόλον Ἀπόλλωνα.</p>
<p><a>Α22</a> ἔνθ᾽ ἄλλοι μὲν πάντες ἐπευφήμησαν Ἀχαιοὶ</p>
<p><a>Α23</a> αἰδεῖσθαί θ᾽ ἱερῆα καὶ ἀγλαὰ δέχθαι ἄποινα:</p>
<p><a>Α24</a> ἀλλ᾽ οὐκ Ἀτρεΐδῃ Ἀγαμέμνονι ἥνδανε θυμῷ,</p>
<p><a>Α25</a> ἀλλὰ κακῶς ἀφίει, κρατερὸν δ᾽ ἐπὶ μῦθον ἔτελλε:</p>
<p><a>Α26</a> μή σε γέρον κοίλῃσιν ἐγὼ παρὰ νηυσὶ κιχείω</p>
<p><a>Α27</a> ἢ νῦν δηθύνοντ᾽ ἢ ὕστερον αὖτις ἰόντα,</p>
<p><a>Α28</a> μή νύ τοι οὐ χραίσμῃ σκῆπτρον καὶ στέμμα θεοῖο:</p>
<p><a>Α29</a> τὴν δ᾽ ἐγὼ οὐ λύσω: πρίν μιν καὶ γῆρας ἔπεισιν</p>
<p><a>Α30</a> ἡμετέρῳ ἐνὶ οἴκῳ ἐν Ἄργεϊ τηλόθι πάτρης</p>
<p><a>Α31</a> ἱστὸν ἐποιχομένην καὶ ἐμὸν λέχος ἀντιόωσαν:</p>
<p><a>Α32</a> ἀλλ᾽ ἴθι μή μ᾽ ἐρέθιζε σαώτερος ὥς κε νέηαι.</p>
<p><a>Α33</a> ὣς ἔφατ᾽, ἔδεισεν δ᾽ ὃ γέρων καὶ ἐπείθετο μύθῳ:</p>
<p><a>Α34</a> βῆ δ᾽ ἀκέων παρὰ θῖνα πολυφλοίσβοιο θαλάσσης:</p>
<p><a>Α35</a> πολλὰ δ᾽ ἔπειτ᾽ ἀπάνευθε κιὼν ἠρᾶθ᾽ ὃ γεραιὸς</p>
<p><a>Α36</a> Ἀπόλλωνι ἄνακτι, τὸν ἠΰκομος τέκε Λητώ:</p>
<p><a>Α37</a> κλῦθί μευ ἀργυρότοξ᾽, ὃς Χρύσην ἀμφιβέβηκας</p>
<p><a>Α38</a> Κίλλάν τε ζαθέην Τενέδοιό τε ἶφι ἀνάσσεις,</p>
<p><a>Α39</a> Σμινθεῦ εἴ ποτέ τοι χαρίεντ᾽ ἐπὶ νηὸν ἔρεψα,</p>
<p><a>Α40</a> ἢ εἰ δή ποτέ τοι κατὰ πίονα μηρί᾽ ἔκηα</p>
<p><a>Α41</a> ταύρων ἠδ᾽ αἰγῶν, τὸ δέ μοι κρήηνον ἐέλδωρ:</p>
<p><a>Α42</a> τίσειαν Δαναοὶ ἐμὰ δάκρυα σοῖσι βέλεσσιν.</p>
<p><a>Α43</a> ὣς ἔφατ᾽ εὐχόμενος, τοῦ δ᾽ ἔκλυε Φοῖβος Ἀπόλλων,</p>
<p><a>Α44</a> βῆ δὲ κατ᾽ Οὐλύμποιο καρήνων χωόμενος κῆρ,</p>
<p><a>Α45</a> τόξ᾽ ὤμοισιν ἔχων ἀμφηρεφέα τε φαρέτρην:</p>
<p><a>Α46</a> ἔκλαγξαν δ᾽ ἄρ᾽ ὀϊστοὶ ἐπ᾽ ὤμων χωομένοιο,</p>
<p><a>Α47</a> αὐτοῦ κινηθέντος: ὃ δ᾽ ἤϊε νυκτὶ ἐοικώς.</p>
<p><a>Α48</a> ἕζετ᾽ ἔπειτ᾽ ἀπάνευθε νεῶν, μετὰ δ᾽ ἰὸν ἕηκε:</p>
<p><a>Α49</a> δεινὴ δὲ κλαγγὴ γένετ᾽ ἀργυρέοιο βιοῖο:</p>
<p><a>Α50</a> οὐρῆας μὲν πρῶτον ἐπῴχετο καὶ κύνας ἀργούς,</p>
<p><a>Α51</a> αὐτὰρ ἔπειτ᾽ αὐτοῖσι βέλος ἐχεπευκὲς ἐφιεὶς</p>
<p><a>Α52</a> βάλλ᾽: αἰεὶ δὲ πυραὶ νεκύων καίοντο θαμειαί.</p>
<p><a>Α53</a> ἐννῆμαρ μὲν ἀνὰ στρατὸν ᾤχετο κῆλα θεοῖο,</p>
<p><a>Α54</a> τῇ δεκάτῃ δ᾽ ἀγορὴν δὲ καλέσσατο λαὸν Ἀχιλλεύς:</p>
<p><a>Α55</a> τῷ γὰρ ἐπὶ φρεσὶ θῆκε θεὰ λευκώλενος Ἥρη:</p>
<p><a>Α56</a> κήδετο γὰρ Δαναῶν, ὅτι ῥα θνήσκοντας ὁρᾶτο.</p>
<p><a>Α57</a> οἳ δ᾽ ἐπεὶ οὖν ἤγερθεν ὁμηγερέες τε γένοντο,</p>
<p><a>Α58</a> τοῖσι δ᾽ ἀνιστάμενος μετέφη πόδας ὠκὺς Ἀχιλλεύς:</p>
<p><a>Α59</a> Ἀτρεΐδη νῦν ἄμμε παλιμπλαγχθέντας ὀΐω</p>
<p><a>Α60</a> ἂψ ἀπονοστήσειν, εἴ κεν θάνατόν γε φύγοιμεν,</p>
<p><a>Α61</a> εἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς:</p>
<p><a>Α62</a> ἀλλ᾽ ἄγε δή τινα μάντιν ἐρείομεν ἢ ἱερῆα</p>
<p><a>Α63</a> ἢ καὶ ὀνειροπόλον, καὶ γάρ τ᾽ ὄναρ ἐκ Διός ἐστιν,</p>
<p><a>Α64</a> ὅς κ᾽ εἴποι ὅ τι τόσσον ἐχώσατο Φοῖβος Ἀπόλλων,</p>
<p><a>Α65</a> εἴτ᾽ ἄρ᾽ ὅ γ᾽ εὐχωλῆς ἐπιμέμφεται ἠδ᾽ ἑκατόμβης,</p>
<p><a>Α66</a> αἴ κέν πως ἀρνῶν κνίσης αἰγῶν τε τελείων</p>
<p><a>Α67</a> βούλεται ἀντιάσας ἡμῖν ἀπὸ λοιγὸν ἀμῦναι.</p>
<p><a>Α68</a> ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη</p>
<p><a>Α69</a> Κάλχας Θεστορίδης οἰωνοπόλων ὄχ᾽ ἄριστος,</p>
<p><a>Α70</a> ὃς ᾔδη τά τ᾽ ἐόντα τά τ᾽ ἐσσόμενα πρό τ᾽ ἐόντα,</p>
<p><a>Α71</a> καὶ νήεσσ᾽ ἡγήσατ᾽ Ἀχαιῶν Ἴλιον εἴσω</p>
<p><a>Α72</a> ἣν διὰ μαντοσύνην, τήν οἱ πόρε Φοῖβος Ἀπόλλων:</p>
<p><a>Α73</a> ὅ σφιν ἐὺ φρονέων ἀγορήσατο καὶ μετέειπεν:</p>
<p><a>Α74</a> ὦ Ἀχιλεῦ κέλεαί με Διῒ φίλε μυθήσασθαι</p>
<p><a>Α75</a> μῆνιν Ἀπόλλωνος ἑκατηβελέταο ἄνακτος:</p>
<p><a>Α76</a> τοὶ γὰρ ἐγὼν ἐρέω: σὺ δὲ σύνθεο καί μοι ὄμοσσον</p>
<p><a>Α77</a> ἦ μέν μοι πρόφρων ἔπεσιν καὶ χερσὶν ἀρήξειν:</p>
<p><a>Α78</a> ἦ γὰρ ὀΐομαι ἄνδρα χολωσέμεν, ὃς μέγα πάντων</p>
<p><a>Α79</a> Ἀργείων κρατέει καί οἱ πείθονται Ἀχαιοί:</p>
<p><a>Α80</a> κρείσσων γὰρ βασιλεὺς ὅτε χώσεται ἀνδρὶ χέρηϊ:</p>
<p><a>Α81</a> εἴ περ γάρ τε χόλον γε καὶ αὐτῆμαρ καταπέψῃ,</p>
<p><a>Α82</a> ἀλλά τε καὶ μετόπισθεν ἔχει κότον, ὄφρα τελέσσῃ,</p>
<p><a>Α83</a> ἐν στήθεσσιν ἑοῖσι: σὺ δὲ φράσαι εἴ με σαώσεις.</p>
<p><a>Α84</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Α85</a> θαρσήσας μάλα εἰπὲ θεοπρόπιον ὅ τι οἶσθα:</p>
<p><a>Α86</a> οὐ μὰ γὰρ Ἀπόλλωνα Διῒ φίλον, ᾧ τε σὺ Κάλχαν</p>
<p><a>Α87</a> εὐχόμενος Δαναοῖσι θεοπροπίας ἀναφαίνεις,</p>
<p><a>Α88</a> οὔ τις ἐμεῦ ζῶντος καὶ ἐπὶ χθονὶ δερκομένοιο</p>
<p><a>Α89</a> σοὶ κοίλῃς παρὰ νηυσί βαρείας χεῖρας ἐποίσει</p>
<p><a>Α90</a> συμπάντων Δαναῶν, οὐδ᾽ ἢν Ἀγαμέμνονα εἴπῃς,</p>
<p><a>Α91</a> ὃς νῦν πολλὸν ἄριστος Ἀχαιῶν εὔχεται εἶναι.</p>
<p><a>Α92</a> καὶ τότε δὴ θάρσησε καὶ ηὔδα μάντις ἀμύμων:</p>
<p><a>Α93</a> οὔ τ᾽ ἄρ ὅ γ᾽ εὐχωλῆς ἐπιμέμφεται οὐδ᾽ ἑκατόμβης,</p>
<p><a>Α94</a> ἀλλ᾽ ἕνεκ᾽ ἀρητῆρος ὃν ἠτίμησ᾽ Ἀγαμέμνων,</p>
<p><a>Α95</a> οὐδ᾽ ἀπέλυσε θύγατρα καὶ οὐκ ἀπεδέξατ᾽ ἄποινα,</p>
<p><a>Α96</a> τοὔνεκ᾽ ἄρ᾽ ἄλγε᾽ ἔδωκεν ἑκηβόλος ἠδ᾽ ἔτι δώσει:</p>
<p><a>Α97</a> οὐδ᾽ ὅ γε πρὶν Δαναοῖσιν ἀεικέα λοιγὸν ἀπώσει</p>
<p><a>Α98</a> πρίν γ᾽ ἀπὸ πατρὶ φίλῳ δόμεναι ἑλικώπιδα κούρην</p>
<p><a>Α99</a> ἀπριάτην ἀνάποινον, ἄγειν θ᾽ ἱερὴν ἑκατόμβην</p>
<p><a>Α100</a> ἐς Χρύσην: τότε κέν μιν ἱλασσάμενοι πεπίθοιμεν.</p>
<p><a>Α101</a> ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη</p>
<p><a>Α102</a> ἥρως Ἀτρεΐδης εὐρὺ κρείων Ἀγαμέμνων</p>
<p><a>Α103</a> ἀχνύμενος: μένεος δὲ μέγα φρένες ἀμφιμέλαιναι</p>
<p><a>Α104</a> πίμπλαντ᾽, ὄσσε δέ οἱ πυρὶ λαμπετόωντι ἐΐκτην:</p>
<p><a>Α105</a> Κάλχαντα πρώτιστα κάκ᾽ ὀσσόμενος προσέειπε:</p>
<p><a>Α106</a> μάντι κακῶν οὐ πώ ποτέ μοι τὸ κρήγυον εἶπας:</p>
<p><a>Α107</a> αἰεί τοι τὰ κάκ᾽ ἐστὶ φίλα φρεσὶ μαντεύεσθαι,</p>
<p><a>Α108</a> ἐσθλὸν δ᾽ οὔτέ τί πω εἶπας ἔπος οὔτ᾽ ἐτέλεσσας:</p>
<p><a>Α109</a> καὶ νῦν ἐν Δαναοῖσι θεοπροπέων ἀγορεύεις</p>
<p><a>Α110</a> ὡς δὴ τοῦδ᾽ ἕνεκά σφιν ἑκηβόλος ἄλγεα τεύχει,</p>
<p><a>Α111</a> οὕνεκ᾽ ἐγὼ κούρης Χρυσηΐδος ἀγλά᾽ ἄποινα</p>
<p><a>Α112</a> οὐκ ἔθελον δέξασθαι, ἐπεὶ πολὺ βούλομαι αὐτὴν</p>
<p><a>Α113</a> οἴκοι ἔχειν: καὶ γάρ ῥα Κλυταιμνήστρης προβέβουλα</p>
<p><a>Α114</a> κουριδίης ἀλόχου, ἐπεὶ οὔ ἑθέν ἐστι χερείων,</p>
<p><a>Α115</a> οὐ δέμας οὐδὲ φυήν, οὔτ᾽ ἂρ φρένας οὔτέ τι ἔργα.</p>
<p><a>Α116</a> ἀλλὰ καὶ ὧς ἐθέλω δόμεναι πάλιν εἰ τό γ᾽ ἄμεινον:</p>
<p><a>Α117</a> βούλομ᾽ ἐγὼ λαὸν σῶν ἔμμεναι ἢ ἀπολέσθαι:</p>
<p><a>Α118</a> αὐτὰρ ἐμοὶ γέρας αὐτίχ᾽ ἑτοιμάσατ᾽ ὄφρα μὴ οἶος</p>
<p><a>Α119</a> Ἀργείων ἀγέραστος ἔω, ἐπεὶ οὐδὲ ἔοικε:</p>
<p><a>Α120</a> λεύσσετε γὰρ τό γε πάντες ὅ μοι γέρας ἔρχεται ἄλλῃ.</p>
<p><a>Α121</a> τὸν δ᾽ ἠμείβετ᾽ ἔπειτα ποδάρκης δῖος Ἀχιλλεύς:</p>
<p><a>Α122</a> Ἀτρεΐδη κύδιστε φιλοκτεανώτατε πάντων,</p>
<p><a>Α123</a> πῶς γάρ τοι δώσουσι γέρας μεγάθυμοι Ἀχαιοί;</p>
<p><a>Α124</a> οὐδέ τί που ἴδμεν ξυνήϊα κείμενα πολλά:</p>
<p><a>Α125</a> ἀλλὰ τὰ μὲν πολίων ἐξεπράθομεν, τὰ δέδασται,</p>
<p><a>Α126</a> λαοὺς δ᾽ οὐκ ἐπέοικε παλίλλογα ταῦτ᾽ ἐπαγείρειν.</p>
<p><a>Α127</a> ἀλλὰ σὺ μὲν νῦν τήνδε θεῷ πρόες: αὐτὰρ Ἀχαιοὶ</p>
<p><a>Α128</a> τριπλῇ τετραπλῇ τ᾽ ἀποτείσομεν, αἴ κέ ποθι Ζεὺς</p>
<p><a>Α129</a> δῷσι πόλιν Τροίην εὐτείχεον ἐξαλαπάξαι.</p>
<p><a>Α130</a> τὸν δ᾽ ἀπαμειβόμενος προσέφη κρείων Ἀγαμέμνων:</p>
<p><a>Α131</a> μὴ δ᾽ οὕτως ἀγαθός περ ἐὼν θεοείκελ᾽ Ἀχιλλεῦ</p>
<p><a>Α132</a> κλέπτε νόῳ, ἐπεὶ οὐ παρελεύσεαι οὐδέ με πείσεις.</p>
<p><a>Α133</a> ἦ ἐθέλεις ὄφρ᾽ αὐτὸς ἔχῃς γέρας, αὐτὰρ ἔμ᾽ αὔτως</p>
<p><a>Α134</a> ἧσθαι δευόμενον, κέλεαι δέ με τήνδ᾽ ἀποδοῦναι;</p>
<p><a>Α135</a> ἀλλ᾽ εἰ μὲν δώσουσι γέρας μεγάθυμοι Ἀχαιοὶ</p>
<p><a>Α136</a> ἄρσαντες κατὰ θυμὸν ὅπως ἀντάξιον ἔσται:</p>
<p><a>Α137</a> εἰ δέ κε μὴ δώωσιν ἐγὼ δέ κεν αὐτὸς ἕλωμαι</p>
<p><a>Α138</a> ἢ τεὸν ἢ Αἴαντος ἰὼν γέρας, ἢ Ὀδυσῆος</p>
<p><a>Α139</a> ἄξω ἑλών: ὃ δέ κεν κεχολώσεται ὅν κεν ἵκωμαι.</p>
<p><a>Α140</a> ἀλλ᾽ ἤτοι μὲν ταῦτα μεταφρασόμεσθα καὶ αὖτις,</p>
<p><a>Α141</a> νῦν δ᾽ ἄγε νῆα μέλαιναν ἐρύσσομεν εἰς ἅλα δῖαν,</p>
<p><a>Α142</a> ἐν δ᾽ ἐρέτας ἐπιτηδὲς ἀγείρομεν, ἐς δ᾽ ἑκατόμβην</p>
<p><a>Α143</a> θείομεν, ἂν δ᾽ αὐτὴν Χρυσηΐδα καλλιπάρῃον</p>
<p><a>Α144</a> βήσομεν: εἷς δέ τις ἀρχὸς ἀνὴρ βουληφόρος ἔστω,</p>
<p><a>Α145</a> ἢ Αἴας ἢ Ἰδομενεὺς ἢ δῖος Ὀδυσσεὺς</p>
<p><a>Α146</a> ἠὲ σὺ Πηλεΐδη πάντων ἐκπαγλότατ᾽ ἀνδρῶν,</p>
<p><a>Α147</a> ὄφρ᾽ ἥμιν ἑκάεργον ἱλάσσεαι ἱερὰ ῥέξας.</p>
<p><a>Α148</a> τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεύς:</p>
<p><a>Α149</a> ὤ μοι ἀναιδείην ἐπιειμένε κερδαλεόφρον</p>
<p><a>Α150</a> πῶς τίς τοι πρόφρων ἔπεσιν πείθηται Ἀχαιῶν</p>
<p><a>Α151</a> ἢ ὁδὸν ἐλθέμεναι ἢ ἀνδράσιν ἶφι μάχεσθαι;</p>
<p><a>Α152</a> οὐ γὰρ ἐγὼ Τρώων ἕνεκ᾽ ἤλυθον αἰχμητάων</p>
<p><a>Α153</a> δεῦρο μαχησόμενος, ἐπεὶ οὔ τί μοι αἴτιοί εἰσιν:</p>
<p><a>Α154</a> οὐ γὰρ πώποτ᾽ ἐμὰς βοῦς ἤλασαν οὐδὲ μὲν ἵππους,</p>
<p><a>Α155</a> οὐδέ ποτ᾽ ἐν Φθίῃ ἐριβώλακι βωτιανείρῃ</p>
<p><a>Α156</a> καρπὸν ἐδηλήσαντ᾽, ἐπεὶ ἦ μάλα πολλὰ μεταξὺ</p>
<p><a>Α157</a> οὔρεά τε σκιόεντα θάλασσά τε ἠχήεσσα:</p>
<p><a>Α158</a> ἀλλὰ σοὶ ὦ μέγ᾽ ἀναιδὲς ἅμ᾽ ἑσπόμεθ᾽ ὄφρα σὺ χαίρῃς,</p>
<p><a>Α159</a> τιμὴν ἀρνύμενοι Μενελάῳ σοί τε κυνῶπα</p>
<p><a>Α160</a> πρὸς Τρώων: τῶν οὔ τι μετατρέπῃ οὐδ᾽ ἀλεγίζεις:</p>
<p><a>Α161</a> καὶ δή μοι γέρας αὐτὸς ἀφαιρήσεσθαι ἀπειλεῖς,</p>
<p><a>Α162</a> ᾧ ἔπι πολλὰ μόγησα, δόσαν δέ μοι υἷες Ἀχαιῶν.</p>
<p><a>Α163</a> οὐ μὲν σοί ποτε ἶσον ἔχω γέρας ὁππότ᾽ Ἀχαιοὶ</p>
<p><a>Α164</a> Τρώων ἐκπέρσωσ᾽ εὖ ναιόμενον πτολίεθρον:</p>
<p><a>Α165</a> ἀλλὰ τὸ μὲν πλεῖον πολυάϊκος πολέμοιο</p>
<p><a>Α166</a> χεῖρες ἐμαὶ διέπουσ᾽: ἀτὰρ ἤν ποτε δασμὸς ἵκηται,</p>
<p><a>Α167</a> σοὶ τὸ γέρας πολὺ μεῖζον, ἐγὼ δ᾽ ὀλίγον τε φίλον τε</p>
<p><a>Α168</a> ἔρχομ᾽ ἔχων ἐπὶ νῆας, ἐπεί κε κάμω πολεμίζων.</p>
<p><a>Α169</a> νῦν δ᾽ εἶμι Φθίην δ᾽, ἐπεὶ ἦ πολὺ φέρτερόν ἐστιν</p>
<p><a>Α170</a> οἴκαδ᾽ ἴμεν σὺν νηυσὶ κορωνίσιν, οὐδέ σ᾽ ὀΐω</p>
<p><a>Α171</a> ἐνθάδ᾽ ἄτιμος ἐὼν ἄφενος καὶ πλοῦτον ἀφύξειν.</p>
<p><a>Α172</a> τὸν δ᾽ ἠμείβετ᾽ ἔπειτα ἄναξ ἀνδρῶν Ἀγαμέμνων:</p>
<p><a>Α173</a> φεῦγε μάλ᾽ εἴ τοι θυμὸς ἐπέσσυται, οὐδέ σ᾽ ἔγωγε</p>
<p><a>Α174</a> λίσσομαι εἵνεκ᾽ ἐμεῖο μένειν: πάρ᾽ ἔμοιγε καὶ ἄλλοι</p>
<p><a>Α175</a> οἵ κέ με τιμήσουσι, μάλιστα δὲ μητίετα Ζεύς.</p>
<p><a>Α176</a> ἔχθιστος δέ μοί ἐσσι διοτρεφέων βασιλήων:</p>
<p><a>Α177</a> αἰεὶ γάρ τοι ἔρις τε φίλη πόλεμοί τε μάχαι τε:</p>
<p><a>Α178</a> εἰ μάλα καρτερός ἐσσι, θεός που σοὶ τό γ᾽ ἔδωκεν:</p>
<p><a>Α179</a> οἴκαδ᾽ ἰὼν σὺν νηυσί τε σῇς καὶ σοῖς ἑτάροισι</p>
<p><a>Α180</a> Μυρμιδόνεσσιν ἄνασσε, σέθεν δ᾽ ἐγὼ οὐκ ἀλεγίζω,</p>
<p><a>Α181</a> οὐδ᾽ ὄθομαι κοτέοντος: ἀπειλήσω δέ τοι ὧδε:</p>
<p><a>Α182</a> ὡς ἔμ᾽ ἀφαιρεῖται Χρυσηΐδα Φοῖβος Ἀπόλλων,</p>
<p><a>Α183</a> τὴν μὲν ἐγὼ σὺν νηΐ τ᾽ ἐμῇ καὶ ἐμοῖς ἑτάροισι</p>
<p><a>Α184</a> πέμψω, ἐγὼ δέ κ᾽ ἄγω Βρισηΐδα καλλιπάρῃον</p>
<p><a>Α185</a> αὐτὸς ἰὼν κλισίην δὲ τὸ σὸν γέρας ὄφρ᾽ ἐῢ εἰδῇς</p>
<p><a>Α186</a> ὅσσον φέρτερός εἰμι σέθεν, στυγέῃ δὲ καὶ ἄλλος</p>
<p><a>Α187</a> ἶσον ἐμοὶ φάσθαι καὶ ὁμοιωθήμεναι ἄντην.</p>
<p><a>Α188</a> ὣς φάτο: Πηλεΐωνι δ᾽ ἄχος γένετ᾽, ἐν δέ οἱ ἦτορ</p>
<p><a>Α189</a> στήθεσσιν λασίοισι διάνδιχα μερμήριξεν,</p>
<p><a>Α190</a> ἢ ὅ γε φάσγανον ὀξὺ ἐρυσσάμενος παρὰ μηροῦ</p>
<p><a>Α191</a> τοὺς μὲν ἀναστήσειεν, ὃ δ᾽ Ἀτρεΐδην ἐναρίζοι,</p>
<p><a>Α192</a> ἦε χόλον παύσειεν ἐρητύσειέ τε θυμόν.</p>
<p><a>Α193</a> ἧος ὃ ταῦθ᾽ ὥρμαινε κατὰ φρένα καὶ κατὰ θυμόν,</p>
<p><a>Α194</a> ἕλκετο δ᾽ ἐκ κολεοῖο μέγα ξίφος, ἦλθε δ᾽ Ἀθήνη</p>
<p><a>Α195</a> οὐρανόθεν: πρὸ γὰρ ἧκε θεὰ λευκώλενος Ἥρη</p>
<p><a>Α196</a> ἄμφω ὁμῶς θυμῷ φιλέουσά τε κηδομένη τε:</p>
<p><a>Α197</a> στῆ δ᾽ ὄπιθεν, ξανθῆς δὲ κόμης ἕλε Πηλεΐωνα</p>
<p><a>Α198</a> οἴῳ φαινομένη: τῶν δ᾽ ἄλλων οὔ τις ὁρᾶτο:</p>
<p><a>Α199</a> θάμβησεν δ᾽ Ἀχιλεύς, μετὰ δ᾽ ἐτράπετ᾽, αὐτίκα δ᾽ ἔγνω</p>
<p><a>Α200</a> Παλλάδ᾽ Ἀθηναίην: δεινὼ δέ οἱ ὄσσε φάανθεν:</p>
<p><a>Α201</a> καί μιν φωνήσας ἔπεα πτερόεντα προσηύδα:</p>
<p><a>Α202</a> τίπτ᾽ αὖτ᾽ αἰγιόχοιο Διὸς τέκος εἰλήλουθας;</p>
<p><a>Α203</a> ἦ ἵνα ὕβριν ἴδῃ Ἀγαμέμνονος Ἀτρεΐδαο;</p>
<p><a>Α204</a> ἀλλ᾽ ἔκ τοι ἐρέω, τὸ δὲ καὶ τελέεσθαι ὀΐω:</p>
<p><a>Α205</a> ᾗς ὑπεροπλίῃσι τάχ᾽ ἄν ποτε θυμὸν ὀλέσσῃ.</p>
<p><a>Α206</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>Α207</a> ἦλθον ἐγὼ παύσουσα τὸ σὸν μένος, αἴ κε πίθηαι,</p>
<p><a>Α208</a> οὐρανόθεν: πρὸ δέ μ᾽ ἧκε θεὰ λευκώλενος Ἥρη</p>
<p><a>Α209</a> ἄμφω ὁμῶς θυμῷ φιλέουσά τε κηδομένη τε:</p>
<p><a>Α210</a> ἀλλ᾽ ἄγε λῆγ᾽ ἔριδος, μηδὲ ξίφος ἕλκεο χειρί:</p>
<p><a>Α211</a> ἀλλ᾽ ἤτοι ἔπεσιν μὲν ὀνείδισον ὡς ἔσεταί περ:</p>
<p><a>Α212</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
<p><a>Α213</a> καί ποτέ τοι τρὶς τόσσα παρέσσεται ἀγλαὰ δῶρα</p>
<p><a>Α214</a> ὕβριος εἵνεκα τῆσδε: σὺ δ᾽ ἴσχεο, πείθεο δ᾽ ἡμῖν.</p>
<p><a>Α215</a> τὴν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Α216</a> χρὴ μὲν σφωΐτερόν γε θεὰ ἔπος εἰρύσσασθαι</p>
<p><a>Α217</a> καὶ μάλα περ θυμῷ κεχολωμένον: ὧς γὰρ ἄμεινον:</p>
<p><a>Α218</a> ὅς κε θεοῖς ἐπιπείθηται μάλα τ᾽ ἔκλυον αὐτοῦ.</p>
<p><a>Α219</a> ἦ καὶ ἐπ᾽ ἀργυρέῃ κώπῃ σχέθε χεῖρα βαρεῖαν,</p>
<p><a>Α220</a> ἂψ δ᾽ ἐς κουλεὸν ὦσε μέγα ξίφος, οὐδ᾽ ἀπίθησε</p>
<p><a>Α221</a> μύθῳ Ἀθηναίης: ἣ δ᾽ Οὔλυμπον δὲ βεβήκει</p>
<p><a>Α222</a> δώματ᾽ ἐς αἰγιόχοιο Διὸς μετὰ δαίμονας ἄλλους.</p>
<p><a>Α223</a> Πηλεΐδης δ᾽ ἐξαῦτις ἀταρτηροῖς ἐπέεσσιν</p>
<p><a>Α224</a> Ἀτρεΐδην προσέειπε, καὶ οὔ πω λῆγε χόλοιο:</p>
<p><a>Α225</a> οἰνοβαρές, κυνὸς ὄμματ᾽ ἔχων, κραδίην δ᾽ ἐλάφοιο,</p>
<p><a>Α226</a> οὔτέ ποτ᾽ ἐς πόλεμον ἅμα λαῷ θωρηχθῆναι</p>
<p><a>Α227</a> οὔτε λόχον δ᾽ ἰέναι σὺν ἀριστήεσσιν Ἀχαιῶν</p>
<p><a>Α228</a> τέτληκας θυμῷ: τὸ δέ τοι κὴρ εἴδεται εἶναι.</p>
<p><a>Α229</a> ἦ πολὺ λώϊόν ἐστι κατὰ στρατὸν εὐρὺν Ἀχαιῶν</p>
<p><a>Α230</a> δῶρ᾽ ἀποαιρεῖσθαι ὅς τις σέθεν ἀντίον εἴπῃ:</p>
<p><a>Α231</a> δημοβόρος βασιλεὺς ἐπεὶ οὐτιδανοῖσιν ἀνάσσεις:</p>
<p><a>Α232</a> ἦ γὰρ ἂν Ἀτρεΐδη νῦν ὕστατα λωβήσαιο.</p>
<p><a>Α233</a> ἀλλ᾽ ἔκ τοι ἐρέω καὶ ἐπὶ μέγαν ὅρκον ὀμοῦμαι:</p>
<p><a>Α234</a> ναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους</p>
<p><a>Α235</a> φύσει, ἐπεὶ δὴ πρῶτα τομὴν ἐν ὄρεσσι λέλοιπεν,</p>
<p><a>Α236</a> οὐδ᾽ ἀναθηλήσει: περὶ γάρ ῥά ἑ χαλκὸς ἔλεψε</p>
<p><a>Α237</a> φύλλά τε καὶ φλοιόν: νῦν αὖτέ μιν υἷες Ἀχαιῶν</p>
<p><a>Α238</a> ἐν παλάμῃς φορέουσι δικασπόλοι, οἵ τε θέμιστας</p>
<p><a>Α239</a> πρὸς Διὸς εἰρύαται: ὃ δέ τοι μέγας ἔσσεται ὅρκος:</p>
<p><a>Α240</a> ἦ ποτ᾽ Ἀχιλλῆος ποθὴ ἵξεται υἷας Ἀχαιῶν</p>
<p><a>Α241</a> σύμπαντας: τότε δ᾽ οὔ τι δυνήσεαι ἀχνύμενός περ</p>
<p><a>Α242</a> χραισμεῖν, εὖτ᾽ ἂν πολλοὶ ὑφ᾽ Ἕκτορος ἀνδροφόνοιο</p>
<p><a>Α243</a> θνήσκοντες πίπτωσι: σὺ δ᾽ ἔνδοθι θυμὸν ἀμύξεις</p>
<p><a>Α244</a> χωόμενος ὅ τ᾽ ἄριστον Ἀχαιῶν οὐδὲν ἔτισας.</p>
<p><a>Α245</a> ὣς φάτο Πηλεΐδης, ποτὶ δὲ σκῆπτρον βάλε γαίῃ</p>
<p><a>Α246</a> χρυσείοις ἥλοισι πεπαρμένον, ἕζετο δ᾽ αὐτός:</p>
<p><a>Α247</a> Ἀτρεΐδης δ᾽ ἑτέρωθεν ἐμήνιε: τοῖσι δὲ Νέστωρ</p>
<p><a>Α248</a> ἡδυεπὴς ἀνόρουσε λιγὺς Πυλίων ἀγορητής,</p>
<p><a>Α249</a> τοῦ καὶ ἀπὸ γλώσσης μέλιτος γλυκίων ῥέεν αὐδή:</p>
<p><a>Α250</a> τῷ δ᾽ ἤδη δύο μὲν γενεαὶ μερόπων ἀνθρώπων</p>
<p><a>Α251</a> ἐφθίαθ᾽, οἵ οἱ πρόσθεν ἅμα τράφεν ἠδ᾽ ἐγένοντο</p>
<p><a>Α252</a> ἐν Πύλῳ ἠγαθέῃ, μετὰ δὲ τριτάτοισιν ἄνασσεν:</p>
<p><a>Α253</a> ὅ σφιν ἐὺ φρονέων ἀγορήσατο καὶ μετέειπεν:</p>
<p><a>Α254</a> ὦ πόποι ἦ μέγα πένθος Ἀχαιΐδα γαῖαν ἱκάνει:</p>
<p><a>Α255</a> ἦ κεν γηθήσαι Πρίαμος Πριάμοιό τε παῖδες</p>
<p><a>Α256</a> ἄλλοι τε Τρῶες μέγα κεν κεχαροίατο θυμῷ</p>
<p><a>Α257</a> εἰ σφῶϊν τάδε πάντα πυθοίατο μαρναμένοιϊν,</p>
<p><a>Α258</a> οἳ περὶ μὲν βουλὴν Δαναῶν, περὶ δ᾽ ἐστὲ μάχεσθαι.</p>
<p><a>Α259</a> ἀλλὰ πίθεσθ᾽: ἄμφω δὲ νεωτέρω ἐστὸν ἐμεῖο:</p>
<p><a>Α260</a> ἤδη γάρ ποτ᾽ ἐγὼ καὶ ἀρείοσιν ἠέ περ ὑμῖν</p>
<p><a>Α261</a> ἀνδράσιν ὡμίλησα, καὶ οὔ ποτέ μ᾽ οἵ γ᾽ ἀθέριζον.</p>
<p><a>Α262</a> οὐ γάρ πω τοίους ἴδον ἀνέρας οὐδὲ ἴδωμαι,</p>
<p><a>Α263</a> οἷον Πειρίθοόν τε Δρύαντά τε ποιμένα λαῶν</p>
<p><a>Α264</a> Καινέα τ᾽ Ἐξάδιόν τε καὶ ἀντίθεον Πολύφημον</p>
<p><a>Α265</a> Θησέα τ᾽ Αἰγεΐδην, ἐπιείκελον ἀθανάτοισιν:</p>
<p><a>Α266</a> κάρτιστοι δὴ κεῖνοι ἐπιχθονίων τράφεν ἀνδρῶν:</p>
<p><a>Α267</a> κάρτιστοι μὲν ἔσαν καὶ καρτίστοις ἐμάχοντο</p>
<p><a>Α268</a> φηρσὶν ὀρεσκῴοισι καὶ ἐκπάγλως ἀπόλεσσαν.</p>
<p><a>Α269</a> καὶ μὲν τοῖσιν ἐγὼ μεθομίλεον ἐκ Πύλου ἐλθὼν</p>
<p><a>Α270</a> τηλόθεν ἐξ ἀπίης γαίης: καλέσαντο γὰρ αὐτοί:</p>
<p><a>Α271</a> καὶ μαχόμην κατ᾽ ἔμ᾽ αὐτὸν ἐγώ: κείνοισι δ᾽ ἂν οὔ τις</p>
<p><a>Α272</a> τῶν οἳ νῦν βροτοί εἰσιν ἐπιχθόνιοι μαχέοιτο:</p>
<p><a>Α273</a> καὶ μέν μευ βουλέων ξύνιεν πείθοντό τε μύθῳ:</p>
<p><a>Α274</a> ἀλλὰ πίθεσθε καὶ ὔμμες, ἐπεὶ πείθεσθαι ἄμεινον:</p>
<p><a>Α275</a> μήτε σὺ τόνδ᾽ ἀγαθός περ ἐὼν ἀποαίρεο κούρην,</p>
<p><a>Α276</a> ἀλλ᾽ ἔα ὥς οἱ πρῶτα δόσαν γέρας υἷες Ἀχαιῶν:</p>
<p><a>Α277</a> μήτε σὺ Πηλείδη ἔθελ᾽ ἐριζέμεναι βασιλῆϊ</p>
<p><a>Α278</a> ἀντιβίην, ἐπεὶ οὔ ποθ᾽ ὁμοίης ἔμμορε τιμῆς</p>
<p><a>Α279</a> σκηπτοῦχος βασιλεύς, ᾧ τε Ζεὺς κῦδος ἔδωκεν.</p>
<p><a>Α280</a> εἰ δὲ σὺ καρτερός ἐσσι θεὰ δέ σε γείνατο μήτηρ,</p>
<p><a>Α281</a> ἀλλ᾽ ὅ γε φέρτερός ἐστιν ἐπεὶ πλεόνεσσιν ἀνάσσει.</p>
<p><a>Α282</a> Ἀτρεΐδη σὺ δὲ παῦε τεὸν μένος: αὐτὰρ ἔγωγε</p>
<p><a>Α283</a> λίσσομ᾽ Ἀχιλλῆϊ μεθέμεν χόλον, ὃς μέγα πᾶσιν</p>
<p><a>Α284</a> ἕρκος Ἀχαιοῖσιν πέλεται πολέμοιο κακοῖο.</p>
<p><a>Α285</a> τὸν δ᾽ ἀπαμειβόμενος προσέφη κρείων Ἀγαμέμνων:</p>
<p><a>Α286</a> ναὶ δὴ ταῦτά γε πάντα γέρον κατὰ μοῖραν ἔειπες:</p>
<p><a>Α287</a> ἀλλ᾽ ὅδ᾽ ἀνὴρ ἐθέλει περὶ πάντων ἔμμεναι ἄλλων,</p>
<p><a>Α288</a> πάντων μὲν κρατέειν ἐθέλει, πάντεσσι δ᾽ ἀνάσσειν,</p>
<p><a>Α289</a> πᾶσι δὲ σημαίνειν, ἅ τιν᾽ οὐ πείσεσθαι ὀΐω:</p>
<p><a>Α290</a> εἰ δέ μιν αἰχμητὴν ἔθεσαν θεοὶ αἰὲν ἐόντες</p>
<p><a>Α291</a> τοὔνεκά οἱ προθέουσιν ὀνείδεα μυθήσασθαι;</p>
<p><a>Α292</a> τὸν δ᾽ ἄρ᾽ ὑποβλήδην ἠμείβετο δῖος Ἀχιλλεύς:</p>
<p><a>Α293</a> ἦ γάρ κεν δειλός τε καὶ οὐτιδανὸς καλεοίμην</p>
<p><a>Α294</a> εἰ δὴ σοὶ πᾶν ἔργον ὑπείξομαι ὅττί κεν εἴπῃς:</p>
<p><a>Α295</a> ἄλλοισιν δὴ ταῦτ᾽ ἐπιτέλλεο, μὴ γὰρ ἔμοιγε</p>
<p><a>Α296</a> σήμαιν᾽: οὐ γὰρ ἔγωγ᾽ ἔτι σοὶ πείσεσθαι ὀΐω.</p>
<p><a>Α297</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσι:</p>
<p><a>Α298</a> χερσὶ μὲν οὔ τοι ἔγωγε μαχήσομαι εἵνεκα κούρης</p>
<p><a>Α299</a> οὔτε σοὶ οὔτέ τῳ ἄλλῳ, ἐπεί μ᾽ ἀφέλεσθέ γε δόντες:</p>
<p><a>Α300</a> τῶν δ᾽ ἄλλων ἅ μοί ἐστι θοῇ παρὰ νηῒ μελαίνῃ</p>
<p><a>Α301</a> τῶν οὐκ ἄν τι φέροις ἀνελὼν ἀέκοντος ἐμεῖο:</p>
<p><a>Α302</a> εἰ δ᾽ ἄγε μὴν πείρησαι ἵνα γνώωσι καὶ οἵδε:</p>
<p><a>Α303</a> αἶψά τοι αἷμα κελαινὸν ἐρωήσει περὶ δουρί.</p>
<p><a>Α304</a> ὣς τώ γ᾽ ἀντιβίοισι μαχεσσαμένω ἐπέεσσιν</p>
<p><a>Α305</a> ἀνστήτην, λῦσαν δ᾽ ἀγορὴν παρὰ νηυσὶν Ἀχαιῶν:</p>
<p><a>Α306</a> Πηλεΐδης μὲν ἐπὶ κλισίας καὶ νῆας ἐΐσας</p>
<p><a>Α307</a> ἤϊε σύν τε Μενοιτιάδῃ καὶ οἷς ἑτάροισιν:</p>
<p><a>Α308</a> Ἀτρεΐδης δ᾽ ἄρα νῆα θοὴν ἅλα δὲ προέρυσσεν,</p>
<p><a>Α309</a> ἐν δ᾽ ἐρέτας ἔκρινεν ἐείκοσιν, ἐς δ᾽ ἑκατόμβην</p>
<p><a>Α310</a> βῆσε θεῷ, ἀνὰ δὲ Χρυσηΐδα καλλιπάρῃον</p>
<p><a>Α311</a> εἷσεν ἄγων: ἐν δ᾽ ἀρχὸς ἔβη πολύμητις Ὀδυσσεύς.</p>
<p><a>Α312</a> οἳ μὲν ἔπειτ᾽ ἀναβάντες ἐπέπλεον ὑγρὰ κέλευθα,</p>
<p><a>Α313</a> λαοὺς δ᾽ Ἀτρεΐδης ἀπολυμαίνεσθαι ἄνωγεν:</p>
<p><a>Α314</a> οἳ δ᾽ ἀπελυμαίνοντο καὶ εἰς ἅλα λύματα βάλλον,</p>
<p><a>Α315</a> ἕρδον δ᾽ Ἀπόλλωνι τεληέσσας ἑκατόμβας</p>
<p><a>Α316</a> ταύρων ἠδ᾽ αἰγῶν παρὰ θῖν᾽ ἁλὸς ἀτρυγέτοιο:</p>
<p><a>Α317</a> κνίση δ᾽ οὐρανὸν ἷκεν ἑλισσομένη περὶ καπνῷ.</p>
<p><a>Α318</a> ὣς οἳ μὲν τὰ πένοντο κατὰ στρατόν: οὐδ᾽ Ἀγαμέμνων</p>
<p><a>Α319</a> λῆγ᾽ ἔριδος τὴν πρῶτον ἐπηπείλησ᾽ Ἀχιλῆϊ,</p>
<p><a>Α320</a> ἀλλ᾽ ὅ γε Ταλθύβιόν τε καὶ Εὐρυβάτην προσέειπε,</p>
<p><a>Α321</a> τώ οἱ ἔσαν κήρυκε καὶ ὀτρηρὼ θεράποντε:</p>
<p><a>Α322</a> ἔρχεσθον κλισίην Πηληϊάδεω Ἀχιλῆος:</p>
<p><a>Α323</a> χειρὸς ἑλόντ᾽ ἀγέμεν Βρισηΐδα καλλιπάρῃον:</p>
<p><a>Α324</a> εἰ δέ κε μὴ δώῃσιν ἐγὼ δέ κεν αὐτὸς ἕλωμαι</p>
<p><a>Α325</a> ἐλθὼν σὺν πλεόνεσσι: τό οἱ καὶ ῥίγιον ἔσται.</p>
<p><a>Α326</a> ὣς εἰπὼν προΐει, κρατερὸν δ᾽ ἐπὶ μῦθον ἔτελλε:</p>
<p><a>Α327</a> τὼ δ᾽ ἀέκοντε βάτην παρὰ θῖν᾽ ἁλὸς ἀτρυγέτοιο,</p>
<p><a>Α328</a> Μυρμιδόνων δ᾽ ἐπί τε κλισίας καὶ νῆας ἱκέσθην,</p>
<p><a>Α329</a> τὸν δ᾽ εὗρον παρά τε κλισίῃ καὶ νηῒ μελαίνῃ</p>
<p><a>Α330</a> ἥμενον: οὐδ᾽ ἄρα τώ γε ἰδὼν γήθησεν Ἀχιλλεύς.</p>
<p><a>Α331</a> τὼ μὲν ταρβήσαντε καὶ αἰδομένω βασιλῆα</p>
<p><a>Α332</a> στήτην, οὐδέ τί μιν προσεφώνεον οὐδ᾽ ἐρέοντο:</p>
<p><a>Α333</a> αὐτὰρ ὃ ἔγνω ᾗσιν ἐνὶ φρεσὶ φώνησέν τε:</p>
<p><a>Α334</a> χαίρετε κήρυκες Διὸς ἄγγελοι ἠδὲ καὶ ἀνδρῶν,</p>
<p><a>Α335</a> ἆσσον ἴτ᾽: οὔ τί μοι ὔμμες ἐπαίτιοι ἀλλ᾽ Ἀγαμέμνων,</p>
<p><a>Α336</a> ὃ σφῶϊ προΐει Βρισηΐδος εἵνεκα κούρης.</p>
<p><a>Α337</a> ἀλλ᾽ ἄγε διογενὲς Πατρόκλεες ἔξαγε κούρην</p>
<p><a>Α338</a> καί σφωϊν δὸς ἄγειν: τὼ δ᾽ αὐτὼ μάρτυροι ἔστων</p>
<p><a>Α339</a> πρός τε θεῶν μακάρων πρός τε θνητῶν ἀνθρώπων</p>
<p><a>Α340</a> καὶ πρὸς τοῦ βασιλῆος ἀπηνέος εἴ ποτε δ᾽ αὖτε</p>
<p><a>Α341</a> χρειὼ ἐμεῖο γένηται ἀεικέα λοιγὸν ἀμῦναι</p>
<p><a>Α342</a> τοῖς ἄλλοις: ἦ γὰρ ὅ γ᾽ ὀλοιῇσι φρεσὶ θύει,</p>
<p><a>Α343</a> οὐδέ τι οἶδε νοῆσαι ἅμα πρόσσω καὶ ὀπίσσω,</p>
<p><a>Α344</a> ὅππως οἱ παρὰ νηυσὶ σόοι μαχέοιντο Ἀχαιοί.</p>
<p><a>Α345</a> ὣς φάτο, Πάτροκλος δὲ φίλῳ ἐπεπείθεθ᾽ ἑταίρῳ,</p>
<p><a>Α346</a> ἐκ δ᾽ ἄγαγε κλισίης Βρισηΐδα καλλιπάρῃον,</p>
<p><a>Α347</a> δῶκε δ᾽ ἄγειν: τὼ δ᾽ αὖτις ἴτην παρὰ νῆας Ἀχαιῶν:</p>
<p><a>Α348</a> ἣ δ᾽ ἀέκουσ᾽ ἅμα τοῖσι γυνὴ κίεν: αὐτὰρ Ἀχιλλεὺς</p>
<p><a>Α349</a> δακρύσας ἑτάρων ἄφαρ ἕζετο νόσφι λιασθείς,</p>
<p><a>Α350</a> θῖν᾽ ἔφ᾽ ἁλὸς πολιῆς, ὁρόων ἐπ᾽ ἀπείρονα πόντον:</p>
<p><a>Α351</a> πολλὰ δὲ μητρὶ φίλῃ ἠρήσατο χεῖρας ὀρεγνύς:</p>
<p><a>Α352</a> μῆτερ ἐπεί μ᾽ ἔτεκές γε μινυνθάδιόν περ ἐόντα,</p>
<p><a>Α353</a> τιμήν πέρ μοι ὄφελλεν Ὀλύμπιος ἐγγυαλίξαι</p>
<p><a>Α354</a> Ζεὺς ὑψιβρεμέτης: νῦν δ᾽ οὐδέ με τυτθὸν ἔτισεν:</p>
<p><a>Α355</a> ἦ γάρ μ᾽ Ἀτρεΐδης εὐρὺ κρείων Ἀγαμέμνων</p>
<p><a>Α356</a> ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
<p><a>Α357</a> ὣς φάτο δάκρυ χέων, τοῦ δ᾽ ἔκλυε πότνια μήτηρ</p>
<p><a>Α358</a> ἡμένη ἐν βένθεσσιν ἁλὸς παρὰ πατρὶ γέροντι:</p>
<p><a>Α359</a> καρπαλίμως δ᾽ ἀνέδυ πολιῆς ἁλὸς ἠΰτ᾽ ὀμίχλη,</p>
<p><a>Α360</a> καί ῥα πάροιθ᾽ αὐτοῖο καθέζετο δάκρυ χέοντος,</p>
<p><a>Α361</a> χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Α362</a> τέκνον τί κλαίεις; τί δέ σε φρένας ἵκετο πένθος;</p>
<p><a>Α363</a> ἐξαύδα, μὴ κεῦθε νόῳ, ἵνα εἴδομεν ἄμφω.</p>
<p><a>Α364</a> τὴν δὲ βαρὺ στενάχων προσέφη πόδας ὠκὺς Ἀχιλλεύς:</p>
<p><a>Α365</a> οἶσθα: τί ἤ τοι ταῦτα ἰδυίῃ πάντ᾽ ἀγορεύω;</p>
<p><a>Α366</a> ᾠχόμεθ᾽ ἐς Θήβην ἱερὴν πόλιν Ἠετίωνος,</p>
<p><a>Α367</a> τὴν δὲ διεπράθομέν τε καὶ ἤγομεν ἐνθάδε πάντα:</p>
<p><a>Α368</a> καὶ τὰ μὲν εὖ δάσσαντο μετὰ σφίσιν υἷες Ἀχαιῶν,</p>
<p><a>Α369</a> ἐκ δ᾽ ἕλον Ἀτρεΐδῃ Χρυσηΐδα καλλιπάρῃον.</p>
<p><a>Α370</a> Χρύσης δ᾽ αὖθ᾽ ἱερεὺς ἑκατηβόλου Ἀπόλλωνος</p>
<p><a>Α371</a> ἦλθε θοὰς ἐπὶ νῆας Ἀχαιῶν χαλκοχιτώνων</p>
<p><a>Α372</a> λυσόμενός τε θύγατρα φέρων τ᾽ ἀπερείσι᾽ ἄποινα,</p>
<p><a>Α373</a> στέμματ᾽ ἔχων ἐν χερσὶν ἑκηβόλου Ἀπόλλωνος</p>
<p><a>Α374</a> χρυσέῳ ἀνὰ σκήπτρῳ, καὶ λίσσετο πάντας Ἀχαιούς,</p>
<p><a>Α375</a> Ἀτρεΐδα δὲ μάλιστα δύω κοσμήτορε λαῶν.</p>
<p><a>Α376</a> ἔνθ᾽ ἄλλοι μὲν πάντες ἐπευφήμησαν Ἀχαιοὶ</p>
<p><a>Α377</a> αἰδεῖσθαί θ᾽ ἱερῆα καὶ ἀγλαὰ δέχθαι ἄποινα:</p>
<p><a>Α378</a> ἀλλ᾽ οὐκ Ἀτρεΐδῃ Ἀγαμέμνονι ἥνδανε θυμῷ,</p>
<p><a>Α379</a> ἀλλὰ κακῶς ἀφίει, κρατερὸν δ᾽ ἐπὶ μῦθον ἔτελλε:</p>
<p><a>Α380</a> χωόμενος δ᾽ ὁ γέρων πάλιν ᾤχετο: τοῖο δ᾽ Ἀπόλλων</p>
<p><a>Α381</a> εὐξαμένου ἤκουσεν, ἐπεὶ μάλα οἱ φίλος ἦεν,</p>
<p><a>Α382</a> ἧκε δ᾽ ἐπ᾽ Ἀργείοισι κακὸν βέλος: οἳ δέ νυ λαοὶ</p>
<p><a>Α383</a> θνῇσκον ἐπασσύτεροι, τὰ δ᾽ ἐπῴχετο κῆλα θεοῖο</p>
<p><a>Α384</a> πάντῃ ἀνὰ στρατὸν εὐρὺν Ἀχαιῶν: ἄμμι δὲ μάντις</p>
<p><a>Α385</a> εὖ εἰδὼς ἀγόρευε θεοπροπίας ἑκάτοιο.</p>
<p><a>Α386</a> αὐτίκ᾽ ἐγὼ πρῶτος κελόμην θεὸν ἱλάσκεσθαι:</p>
<p><a>Α387</a> Ἀτρεΐωνα δ᾽ ἔπειτα χόλος λάβεν, αἶψα δ᾽ ἀναστὰς</p>
<p><a>Α388</a> ἠπείλησεν μῦθον ὃ δὴ τετελεσμένος ἐστί:</p>
<p><a>Α389</a> τὴν μὲν γὰρ σὺν νηῒ θοῇ ἑλίκωπες Ἀχαιοὶ</p>
<p><a>Α390</a> ἐς Χρύσην πέμπουσιν, ἄγουσι δὲ δῶρα ἄνακτι:</p>
<p><a>Α391</a> τὴν δὲ νέον κλισίηθεν ἔβαν κήρυκες ἄγοντες</p>
<p><a>Α392</a> κούρην Βρισῆος τήν μοι δόσαν υἷες Ἀχαιῶν.</p>
<p><a>Α393</a> ἀλλὰ σὺ εἰ δύνασαί γε περίσχεο παιδὸς ἑῆος:</p>
<p><a>Α394</a> ἐλθοῦσ᾽ Οὔλυμπον δὲ Δία λίσαι, εἴ ποτε δή τι</p>
<p><a>Α395</a> ἢ ἔπει ὤνησας κραδίην Διὸς ἠὲ καὶ ἔργῳ.</p>
<p><a>Α396</a> πολλάκι γάρ σεο πατρὸς ἐνὶ μεγάροισιν ἄκουσα</p>
<p><a>Α397</a> εὐχομένης ὅτ᾽ ἔφησθα κελαινεφέϊ Κρονίωνι</p>
<p><a>Α398</a> οἴη ἐν ἀθανάτοισιν ἀεικέα λοιγὸν ἀμῦναι,</p>
<p><a>Α399</a> ὁππότε μιν ξυνδῆσαι Ὀλύμπιοι ἤθελον ἄλλοι</p>
<p><a>Α400</a> Ἥρη τ᾽ ἠδὲ Ποσειδάων καὶ Παλλὰς Ἀθήνη:</p>
<p><a>Α401</a> ἀλλὰ σὺ τόν γ᾽ ἐλθοῦσα θεὰ ὑπελύσαο δεσμῶν,</p>
<p><a>Α402</a> ὦχ᾽ ἑκατόγχειρον καλέσασ᾽ ἐς μακρὸν Ὄλυμπον,</p>
<p><a>Α403</a> ὃν Βριάρεων καλέουσι θεοί, ἄνδρες δέ τε πάντες</p>
<p><a>Α404</a> Αἰγαίων᾽, ὃ γὰρ αὖτε βίην οὗ πατρὸς ἀμείνων:</p>
<p><a>Α405</a> ὅς ῥα παρὰ Κρονίωνι καθέζετο κύδεϊ γαίων:</p>
<p><a>Α406</a> τὸν καὶ ὑπέδεισαν μάκαρες θεοὶ οὐδ᾽ ἔτ᾽ ἔδησαν.</p>
<p><a>Α407</a> τῶν νῦν μιν μνήσασα παρέζεο καὶ λαβὲ γούνων</p>
<p><a>Α408</a> αἴ κέν πως ἐθέλῃσιν ἐπὶ Τρώεσσιν ἀρῆξαι,</p>
<p><a>Α409</a> τοὺς δὲ κατὰ πρύμνας τε καὶ ἀμφ᾽ ἅλα ἔλσαι Ἀχαιοὺς</p>
<p><a>Α410</a> κτεινομένους, ἵνα πάντες ἐπαύρωνται βασιλῆος,</p>
<p><a>Α411</a> γνῷ δὲ καὶ Ἀτρεΐδης εὐρὺ κρείων Ἀγαμέμνων</p>
<p><a>Α412</a> ἣν ἄτην ὅ τ᾽ ἄριστον Ἀχαιῶν οὐδὲν ἔτισεν.</p>
<p><a>Α413</a> τὸν δ᾽ ἠμείβετ᾽ ἔπειτα Θέτις κατὰ δάκρυ χέουσα:</p>
<p><a>Α414</a> ὤ μοι τέκνον ἐμόν, τί νύ σ᾽ ἔτρεφον αἰνὰ τεκοῦσα;</p>
<p><a>Α415</a> αἴθ᾽ ὄφελες παρὰ νηυσὶν ἀδάκρυτος καὶ ἀπήμων</p>
<p><a>Α416</a> ἧσθαι, ἐπεί νύ τοι αἶσα μίνυνθά περ οὔ τι μάλα δήν:</p>
<p><a>Α417</a> νῦν δ᾽ ἅμα τ᾽ ὠκύμορος καὶ ὀϊζυρὸς περὶ πάντων</p>
<p><a>Α418</a> ἔπλεο: τώ σε κακῇ αἴσῃ τέκον ἐν μεγάροισι.</p>
<p><a>Α419</a> τοῦτο δέ τοι ἐρέουσα ἔπος Διὶ τερπικεραύνῳ</p>
<p><a>Α420</a> εἶμ᾽ αὐτὴ πρὸς Ὄλυμπον ἀγάννιφον αἴ κε πίθηται.</p>
<p><a>Α421</a> ἀλλὰ σὺ μὲν νῦν νηυσὶ παρήμενος ὠκυπόροισι</p>
<p><a>Α422</a> μήνι᾽ Ἀχαιοῖσιν, πολέμου δ᾽ ἀποπαύεο πάμπαν:</p>
<p><a>Α423</a> Ζεὺς γὰρ ἐς Ὠκεανὸν μετ᾽ ἀμύμονας Αἰθιοπῆας</p>
<p><a>Α424</a> χθιζὸς ἔβη κατὰ δαῖτα, θεοὶ δ᾽ ἅμα πάντες ἕποντο:</p>
<p><a>Α425</a> δωδεκάτῃ δέ τοι αὖτις ἐλεύσεται Οὔλυμπον δέ,</p>
<p><a>Α426</a> καὶ τότ᾽ ἔπειτά τοι εἶμι Διὸς ποτὶ χαλκοβατὲς δῶ,</p>
<p><a>Α427</a> καί μιν γουνάσομαι καί μιν πείσεσθαι ὀΐω.</p>
<p><a>Α428</a> ὣς ἄρα φωνήσασ᾽ ἀπεβήσετο, τὸν δὲ λίπ᾽ αὐτοῦ</p>
<p><a>Α429</a> χωόμενον κατὰ θυμὸν ἐϋζώνοιο γυναικὸς</p>
<p><a>Α430</a> τήν ῥα βίῃ ἀέκοντος ἀπηύρων: αὐτὰρ Ὀδυσσεὺς</p>
<p><a>Α431</a> ἐς Χρύσην ἵκανεν ἄγων ἱερὴν ἑκατόμβην.</p>
<p><a>Α432</a> οἳ δ᾽ ὅτε δὴ λιμένος πολυβενθέος ἐντὸς ἵκοντο</p>
<p><a>Α433</a> ἱστία μὲν στείλαντο, θέσαν δ᾽ ἐν νηῒ μελαίνῃ,</p>
<p><a>Α434</a> ἱστὸν δ᾽ ἱστοδόκῃ πέλασαν προτόνοισιν ὑφέντες</p>
<p><a>Α435</a> καρπαλίμως, τὴν δ᾽ εἰς ὅρμον προέρεσσαν ἐρετμοῖς.</p>
<p><a>Α436</a> ἐκ δ᾽ εὐνὰς ἔβαλον, κατὰ δὲ πρυμνήσι᾽ ἔδησαν:</p>
<p><a>Α437</a> ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,</p>
<p><a>Α438</a> ἐκ δ᾽ ἑκατόμβην βῆσαν ἑκηβόλῳ Ἀπόλλωνι:</p>
<p><a>Α439</a> ἐκ δὲ Χρυσηῒς νηὸς βῆ ποντοπόροιο.</p>
<p><a>Α440</a> τὴν μὲν ἔπειτ᾽ ἐπὶ βωμὸν ἄγων πολύμητις Ὀδυσσεὺς</p>
<p><a>Α441</a> πατρὶ φίλῳ ἐν χερσὶ τίθει καί μιν προσέειπεν:</p>
<p><a>Α442</a> ὦ Χρύση, πρό μ᾽ ἔπεμψεν ἄναξ ἀνδρῶν Ἀγαμέμνων</p>
<p><a>Α443</a> παῖδά τε σοὶ ἀγέμεν, Φοίβῳ θ᾽ ἱερὴν ἑκατόμβην</p>
<p><a>Α444</a> ῥέξαι ὑπὲρ Δαναῶν ὄφρ᾽ ἱλασόμεσθα ἄνακτα,</p>
<p><a>Α445</a> ὃς νῦν Ἀργείοισι πολύστονα κήδε᾽ ἐφῆκεν.</p>
<p><a>Α446</a> ὣς εἰπὼν ἐν χερσὶ τίθει, ὃ δὲ δέξατο χαίρων</p>
<p><a>Α447</a> παῖδα φίλην: τοὶ δ᾽ ὦκα θεῷ ἱερὴν ἑκατόμβην</p>
<p><a>Α448</a> ἑξείης ἔστησαν ἐΰδμητον περὶ βωμόν,</p>
<p><a>Α449</a> χερνίψαντο δ᾽ ἔπειτα καὶ οὐλοχύτας ἀνέλοντο.</p>
<p><a>Α450</a> τοῖσιν δὲ Χρύσης μεγάλ᾽ εὔχετο χεῖρας ἀνασχών:</p>
<p><a>Α451</a> κλῦθί μευ ἀργυρότοξ᾽, ὃς Χρύσην ἀμφιβέβηκας</p>
<p><a>Α452</a> Κίλλαν τε ζαθέην Τενέδοιό τε ἶφι ἀνάσσεις:</p>
<p><a>Α453</a> ἦ μὲν δή ποτ᾽ ἐμεῦ πάρος ἔκλυες εὐξαμένοιο,</p>
<p><a>Α454</a> τίμησας μὲν ἐμέ, μέγα δ᾽ ἴψαο λαὸν Ἀχαιῶν:</p>
<p><a>Α455</a> ἠδ᾽ ἔτι καὶ νῦν μοι τόδ᾽ ἐπικρήηνον ἐέλδωρ:</p>
<p><a>Α456</a> ἤδη νῦν Δαναοῖσιν ἀεικέα λοιγὸν ἄμυνον.</p>
<p><a>Α457</a> ὣς ἔφατ᾽ εὐχόμενος, τοῦ δ᾽ ἔκλυε Φοῖβος Ἀπόλλων.</p>
<p><a>Α458</a> αὐτὰρ ἐπεί ῥ᾽ εὔξαντο καὶ οὐλοχύτας προβάλοντο,</p>
<p><a>Α459</a> αὐέρυσαν μὲν πρῶτα καὶ ἔσφαξαν καὶ ἔδειραν,</p>
<p><a>Α460</a> μηρούς τ᾽ ἐξέταμον κατά τε κνίσῃ ἐκάλυψαν</p>
<p><a>Α461</a> δίπτυχα ποιήσαντες, ἐπ᾽ αὐτῶν δ᾽ ὠμοθέτησαν:</p>
<p><a>Α462</a> καῖε δ᾽ ἐπὶ σχίζῃς ὁ γέρων, ἐπὶ δ᾽ αἴθοπα οἶνον</p>
<p><a>Α463</a> λεῖβε: νέοι δὲ παρ᾽ αὐτὸν ἔχον πεμπώβολα χερσίν.</p>
<p><a>Α464</a> αὐτὰρ ἐπεὶ κατὰ μῆρε κάη καὶ σπλάγχνα πάσαντο,</p>
<p><a>Α465</a> μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,</p>
<p><a>Α466</a> ὤπτησάν τε περιφραδέως, ἐρύσαντό τε πάντα.</p>
<p><a>Α467</a> αὐτὰρ ἐπεὶ παύσαντο πόνου τετύκοντό τε δαῖτα</p>
<p><a>Α468</a> δαίνυντ᾽, οὐδέ τι θυμὸς ἐδεύετο δαιτὸς ἐΐσης.</p>
<p><a>Α469</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Α470</a> κοῦροι μὲν κρητῆρας ἐπεστέψαντο ποτοῖο,</p>
<p><a>Α471</a> νώμησαν δ᾽ ἄρα πᾶσιν ἐπαρξάμενοι δεπάεσσιν:</p>
<p><a>Α472</a> οἳ δὲ πανημέριοι μολπῇ θεὸν ἱλάσκοντο</p>
<p><a>Α473</a> καλὸν ἀείδοντες παιήονα κοῦροι Ἀχαιῶν</p>
<p><a>Α474</a> μέλποντες ἑκάεργον: ὃ δὲ φρένα τέρπετ᾽ ἀκούων.</p>
<p><a>Α475</a> ἦμος δ᾽ ἠέλιος κατέδυ καὶ ἐπὶ κνέφας ἦλθε,</p>
<p><a>Α476</a> δὴ τότε κοιμήσαντο παρὰ πρυμνήσια νηός:</p>
<p><a>Α477</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>Α478</a> καὶ τότ᾽ ἔπειτ᾽ ἀνάγοντο μετὰ στρατὸν εὐρὺν Ἀχαιῶν:</p>
<p><a>Α479</a> τοῖσιν δ᾽ ἴκμενον οὖρον ἵει ἑκάεργος Ἀπόλλων:</p>
<p><a>Α480</a> οἳ δ᾽ ἱστὸν στήσαντ᾽ ἀνά θ᾽ ἱστία λευκὰ πέτασσαν,</p>
<p><a>Α481</a> ἐν δ᾽ ἄνεμος πρῆσεν μέσον ἱστίον, ἀμφὶ δὲ κῦμα</p>
<p><a>Α482</a> στείρῃ πορφύρεον μεγάλ᾽ ἴαχε νηὸς ἰούσης:</p>
<p><a>Α483</a> ἣ δ᾽ ἔθεεν κατὰ κῦμα διαπρήσσουσα κέλευθον.</p>
<p><a>Α484</a> αὐτὰρ ἐπεί ῥ᾽ ἵκοντο κατὰ στρατὸν εὐρὺν Ἀχαιῶν,</p>
<p><a>Α485</a> νῆα μὲν οἵ γε μέλαιναν ἐπ᾽ ἠπείροιο ἔρυσσαν</p>
<p><a>Α486</a> ὑψοῦ ἐπὶ ψαμάθοις, ὑπὸ δ᾽ ἕρματα μακρὰ τάνυσσαν:</p>
<p><a>Α487</a> αὐτοὶ δ᾽ ἐσκίδναντο κατὰ κλισίας τε νέας τε.</p>
<p><a>Α488</a> αὐτὰρ ὃ μήνιε νηυσὶ παρήμενος ὠκυπόροισι</p>
<p><a>Α489</a> διογενὴς Πηλῆος υἱὸς πόδας ὠκὺς Ἀχιλλεύς:</p>
<p><a>Α490</a> οὔτέ ποτ᾽ εἰς ἀγορὴν πωλέσκετο κυδιάνειραν</p>
<p><a>Α491</a> οὔτέ ποτ᾽ ἐς πόλεμον, ἀλλὰ φθινύθεσκε φίλον κῆρ</p>
<p><a>Α492</a> αὖθι μένων, ποθέεσκε δ᾽ ἀϋτήν τε πτόλεμόν τε.</p>
<p><a>Α493</a> ἀλλ᾽ ὅτε δή ῥ᾽ ἐκ τοῖο δυωδεκάτη γένετ᾽ ἠώς,</p>
<p><a>Α494</a> καὶ τότε δὴ πρὸς Ὄλυμπον ἴσαν θεοὶ αἰὲν ἐόντες</p>
<p><a>Α495</a> πάντες ἅμα, Ζεὺς δ᾽ ἦρχε: Θέτις δ᾽ οὐ λήθετ᾽ ἐφετμέων</p>
<p><a>Α496</a> παιδὸς ἑοῦ, ἀλλ᾽ ἥ γ᾽ ἀνεδύσετο κῦμα θαλάσσης.</p>
<p><a>Α497</a> ἠερίη δ᾽ ἀνέβη μέγαν οὐρανὸν Οὔλυμπόν τε.</p>
<p><a>Α498</a> εὗρεν δ᾽ εὐρύοπα Κρονίδην ἄτερ ἥμενον ἄλλων</p>
<p><a>Α499</a> ἀκροτάτῃ κορυφῇ πολυδειράδος Οὐλύμποιο:</p>
<p><a>Α500</a> καί ῥα πάροιθ᾽ αὐτοῖο καθέζετο, καὶ λάβε γούνων</p>
<p><a>Α501</a> σκαιῇ, δεξιτερῇ δ᾽ ἄρ᾽ ὑπ᾽ ἀνθερεῶνος ἑλοῦσα</p>
<p><a>Α502</a> λισσομένη προσέειπε Δία Κρονίωνα ἄνακτα:</p>
<p><a>Α503</a> Ζεῦ πάτερ εἴ ποτε δή σε μετ᾽ ἀθανάτοισιν ὄνησα</p>
<p><a>Α504</a> ἢ ἔπει ἢ ἔργῳ, τόδε μοι κρήηνον ἐέλδωρ:</p>
<p><a>Α505</a> τίμησόν μοι υἱὸν ὃς ὠκυμορώτατος ἄλλων</p>
<p><a>Α506</a> ἔπλετ᾽: ἀτάρ μιν νῦν γε ἄναξ ἀνδρῶν Ἀγαμέμνων</p>
<p><a>Α507</a> ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
<p><a>Α508</a> ἀλλὰ σύ πέρ μιν τῖσον Ὀλύμπιε μητίετα Ζεῦ:</p>
<p><a>Α509</a> τόφρα δ᾽ ἐπὶ Τρώεσσι τίθει κράτος ὄφρ᾽ ἂν Ἀχαιοὶ</p>
<p><a>Α510</a> υἱὸν ἐμὸν τίσωσιν ὀφέλλωσίν τέ ἑ τιμῇ.</p>
<p><a>Α511</a> ὣς φάτο: τὴν δ᾽ οὔ τι προσέφη νεφεληγερέτα Ζεύς,</p>
<p><a>Α512</a> ἀλλ᾽ ἀκέων δὴν ἧστο: Θέτις δ᾽ ὡς ἥψατο γούνων</p>
<p><a>Α513</a> ὣς ἔχετ᾽ ἐμπεφυυῖα, καὶ εἴρετο δεύτερον αὖτις:</p>
<p><a>Α514</a> νημερτὲς μὲν δή μοι ὑπόσχεο καὶ κατάνευσον</p>
<p><a>Α515</a> ἢ ἀπόειπ᾽, ἐπεὶ οὔ τοι ἔπι δέος, ὄφρ᾽ ἐῢ εἰδέω</p>
<p><a>Α516</a> ὅσσον ἐγὼ μετὰ πᾶσιν ἀτιμοτάτη θεός εἰμι.</p>
<p><a>Α517</a> τὴν δὲ μέγ᾽ ὀχθήσας προσέφη νεφεληγερέτα Ζεύς:</p>
<p><a>Α518</a> ἦ δὴ λοίγια ἔργ᾽ ὅ τέ μ᾽ ἐχθοδοπῆσαι ἐφήσεις</p>
<p><a>Α519</a> Ἥρῃ ὅτ᾽ ἄν μ᾽ ἐρέθῃσιν ὀνειδείοις ἐπέεσσιν:</p>
<p><a>Α520</a> ἣ δὲ καὶ αὔτως μ᾽ αἰεὶ ἐν ἀθανάτοισι θεοῖσι</p>
<p><a>Α521</a> νεικεῖ, καί τέ μέ φησι μάχῃ Τρώεσσιν ἀρήγειν.</p>
<p><a>Α522</a> ἀλλὰ σὺ μὲν νῦν αὖτις ἀπόστιχε μή τι νοήσῃ</p>
<p><a>Α523</a> Ἥρη: ἐμοὶ δέ κε ταῦτα μελήσεται ὄφρα τελέσσω:</p>
<p><a>Α524</a> εἰ δ᾽ ἄγε τοι κεφαλῇ κατανεύσομαι ὄφρα πεποίθῃς:</p>
<p><a>Α525</a> τοῦτο γὰρ ἐξ ἐμέθεν γε μετ᾽ ἀθανάτοισι μέγιστον</p>
<p><a>Α526</a> τέκμωρ: οὐ γὰρ ἐμὸν παλινάγρετον οὐδ᾽ ἀπατηλὸν</p>
<p><a>Α527</a> οὐδ᾽ ἀτελεύτητον ὅ τί κεν κεφαλῇ κατανεύσω.</p>
<p><a>Α528</a> ἦ καὶ κυανέῃσιν ἐπ᾽ ὀφρύσι νεῦσε Κρονίων:</p>
<p><a>Α529</a> ἀμβρόσιαι δ᾽ ἄρα χαῖται ἐπερρώσαντο ἄνακτος</p>
<p><a>Α530</a> κρατὸς ἀπ᾽ ἀθανάτοιο: μέγαν δ᾽ ἐλέλιξεν Ὄλυμπον.</p>
<p><a>Α531</a> τώ γ᾽ ὣς βουλεύσαντε διέτμαγεν: ἣ μὲν ἔπειτα</p>
<p><a>Α532</a> εἰς ἅλα ἆλτο βαθεῖαν ἀπ᾽ αἰγλήεντος Ὀλύμπου,</p>
<p><a>Α533</a> Ζεὺς δὲ ἑὸν πρὸς δῶμα: θεοὶ δ᾽ ἅμα πάντες ἀνέσταν</p>
<p><a>Α534</a> ἐξ ἑδέων σφοῦ πατρὸς ἐναντίον: οὐδέ τις ἔτλη</p>
<p><a>Α535</a> μεῖναι ἐπερχόμενον, ἀλλ᾽ ἀντίοι ἔσταν ἅπαντες.</p>
<p><a>Α536</a> ὣς ὃ μὲν ἔνθα καθέζετ᾽ ἐπὶ θρόνου: οὐδέ μιν Ἥρη</p>
<p><a>Α537</a> ἠγνοίησεν ἰδοῦσ᾽ ὅτι οἱ συμφράσσατο βουλὰς</p>
<p><a>Α538</a> ἀργυρόπεζα Θέτις θυγάτηρ ἁλίοιο γέροντος.</p>
<p><a>Α539</a> αὐτίκα κερτομίοισι Δία Κρονίωνα προσηύδα:</p>
<p><a>Α540</a> τίς δ᾽ αὖ τοι δολομῆτα θεῶν συμφράσσατο βουλάς;</p>
<p><a>Α541</a> αἰεί τοι φίλον ἐστὶν ἐμεῦ ἀπὸ νόσφιν ἐόντα</p>
<p><a>Α542</a> κρυπτάδια φρονέοντα δικαζέμεν: οὐδέ τί πώ μοι</p>
<p><a>Α543</a> πρόφρων τέτληκας εἰπεῖν ἔπος ὅττι νοήσῃς.</p>
<p><a>Α544</a> τὴν δ᾽ ἠμείβετ᾽ ἔπειτα πατὴρ ἀνδρῶν τε θεῶν τε:</p>
<p><a>Α545</a> Ἥρη μὴ δὴ πάντας ἐμοὺς ἐπιέλπεο μύθους</p>
<p><a>Α546</a> εἰδήσειν: χαλεποί τοι ἔσοντ᾽ ἀλόχῳ περ ἐούσῃ:</p>
<p><a>Α547</a> ἀλλ᾽ ὃν μέν κ᾽ ἐπιεικὲς ἀκουέμεν οὔ τις ἔπειτα</p>
<p><a>Α548</a> οὔτε θεῶν πρότερος τὸν εἴσεται οὔτ᾽ ἀνθρώπων:</p>
<p><a>Α549</a> ὃν δέ κ᾽ ἐγὼν ἀπάνευθε θεῶν ἐθέλωμι νοῆσαι</p>
<p><a>Α550</a> μή τι σὺ ταῦτα ἕκαστα διείρεο μηδὲ μετάλλα.</p>
<p><a>Α551</a> τὸν δ᾽ ἠμείβετ᾽ ἔπειτα βοῶπις πότνια Ἥρη:</p>
<p><a>Α552</a> αἰνότατε Κρονίδη ποῖον τὸν μῦθον ἔειπες;</p>
<p><a>Α553</a> καὶ λίην σε πάρος γ᾽ οὔτ᾽ εἴρομαι οὔτε μεταλλῶ,</p>
<p><a>Α554</a> ἀλλὰ μάλ᾽ εὔκηλος τὰ φράζεαι ἅσσ᾽ ἐθέλῃσθα.</p>
<p><a>Α555</a> νῦν δ᾽ αἰνῶς δείδοικα κατὰ φρένα μή σε παρείπῃ</p>
<p><a>Α556</a> ἀργυρόπεζα Θέτις θυγάτηρ ἁλίοιο γέροντος:</p>
<p><a>Α557</a> ἠερίη γὰρ σοί γε παρέζετο καὶ λάβε γούνων:</p>
<p><a>Α558</a> τῇ σ᾽ ὀΐω κατανεῦσαι ἐτήτυμον ὡς Ἀχιλῆα</p>
<p><a>Α559</a> τιμήσῃς, ὀλέσῃς δὲ πολέας ἐπὶ νηυσὶν Ἀχαιῶν.</p>
<p><a>Α560</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Α561</a> δαιμονίη αἰεὶ μὲν ὀΐεαι οὐδέ σε λήθω:</p>
<p><a>Α562</a> πρῆξαι δ᾽ ἔμπης οὔ τι δυνήσεαι, ἀλλ᾽ ἀπὸ θυμοῦ</p>
<p><a>Α563</a> μᾶλλον ἐμοὶ ἔσεαι: τὸ δέ τοι καὶ ῥίγιον ἔσται.</p>
<p><a>Α564</a> εἰ δ᾽ οὕτω τοῦτ᾽ ἐστὶν ἐμοὶ μέλλει φίλον εἶναι:</p>
<p><a>Α565</a> ἀλλ᾽ ἀκέουσα κάθησο, ἐμῷ δ᾽ ἐπιπείθεο μύθῳ,</p>
<p><a>Α566</a> μή νύ τοι οὐ χραίσμωσιν ὅσοι θεοί εἰσ᾽ ἐν Ὀλύμπῳ</p>
<p><a>Α567</a> ἆσσον ἰόνθ᾽, ὅτε κέν τοι ἀάπτους χεῖρας ἐφείω.</p>
<p><a>Α568</a> ὣς ἔφατ᾽ ἔδεισεν δὲ βοῶπις πότνια Ἥρη,</p>
<p><a>Α569</a> καί ῥ᾽ ἀκέουσα καθῆστο ἐπιγνάμψασα φίλον κῆρ:</p>
<p><a>Α570</a> ὄχθησαν δ᾽ ἀνὰ δῶμα Διὸς θεοὶ Οὐρανίωνες:</p>
<p><a>Α571</a> τοῖσιν δ᾽ Ἥφαιστος κλυτοτέχνης ἦρχ᾽ ἀγορεύειν</p>
<p><a>Α572</a> μητρὶ φίλῃ ἐπίηρα φέρων λευκωλένῳ Ἥρῃ:</p>
<p><a>Α573</a> ἦ δὴ λοίγια ἔργα τάδ᾽ ἔσσεται οὐδ᾽ ἔτ᾽ ἀνεκτά,</p>
<p><a>Α574</a> εἰ δὴ σφὼ ἕνεκα θνητῶν ἐριδαίνετον ὧδε,</p>
<p><a>Α575</a> ἐν δὲ θεοῖσι κολῳὸν ἐλαύνετον: οὐδέ τι δαιτὸς</p>
<p><a>Α576</a> ἐσθλῆς ἔσσεται ἦδος, ἐπεὶ τὰ χερείονα νικᾷ.</p>
<p><a>Α577</a> μητρὶ δ᾽ ἐγὼ παράφημι καὶ αὐτῇ περ νοεούσῃ</p>
<p><a>Α578</a> πατρὶ φίλῳ ἐπίηρα φέρειν Διί, ὄφρα μὴ αὖτε</p>
<p><a>Α579</a> νεικείῃσι πατήρ, σὺν δ᾽ ἡμῖν δαῖτα ταράξῃ.</p>
<p><a>Α580</a> εἴ περ γάρ κ᾽ ἐθέλῃσιν Ὀλύμπιος ἀστεροπητὴς</p>
<p><a>Α581</a> ἐξ ἑδέων στυφελίξαι: ὃ γὰρ πολὺ φέρτατός ἐστιν.</p>
<p><a>Α582</a> ἀλλὰ σὺ τὸν ἐπέεσσι καθάπτεσθαι μαλακοῖσιν:</p>
<p><a>Α583</a> αὐτίκ᾽ ἔπειθ᾽ ἵλαος Ὀλύμπιος ἔσσεται ἡμῖν.</p>
<p><a>Α584</a> ὣς ἄρ᾽ ἔφη καὶ ἀναΐξας δέπας ἀμφικύπελλον</p>
<p><a>Α585</a> μητρὶ φίλῃ ἐν χειρὶ τίθει καί μιν προσέειπε:</p>
<p><a>Α586</a> τέτλαθι μῆτερ ἐμή, καὶ ἀνάσχεο κηδομένη περ,</p>
<p><a>Α587</a> μή σε φίλην περ ἐοῦσαν ἐν ὀφθαλμοῖσιν ἴδωμαι</p>
<p><a>Α588</a> θεινομένην, τότε δ᾽ οὔ τι δυνήσομαι ἀχνύμενός περ</p>
<p><a>Α589</a> χραισμεῖν: ἀργαλέος γὰρ Ὀλύμπιος ἀντιφέρεσθαι:</p>
<p><a>Α590</a> ἤδη γάρ με καὶ ἄλλοτ᾽ ἀλεξέμεναι μεμαῶτα</p>
<p><a>Α591</a> ῥῖψε ποδὸς τεταγὼν ἀπὸ βηλοῦ θεσπεσίοιο,</p>
<p><a>Α592</a> πᾶν δ᾽ ἦμαρ φερόμην, ἅμα δ᾽ ἠελίῳ καταδύντι</p>
<p><a>Α593</a> κάππεσον ἐν Λήμνῳ, ὀλίγος δ᾽ ἔτι θυμὸς ἐνῆεν:</p>
<p><a>Α594</a> ἔνθά με Σίντιες ἄνδρες ἄφαρ κομίσαντο πεσόντα.</p>
<p><a>Α595</a> ὣς φάτο, μείδησεν δὲ θεὰ λευκώλενος Ἥρη,</p>
<p><a>Α596</a> μειδήσασα δὲ παιδὸς ἐδέξατο χειρὶ κύπελλον:</p>
<p><a>Α597</a> αὐτὰρ ὃ τοῖς ἄλλοισι θεοῖς ἐνδέξια πᾶσιν</p>
<p><a>Α598</a> οἰνοχόει γλυκὺ νέκταρ ἀπὸ κρητῆρος ἀφύσσων:</p>
<p><a>Α599</a> ἄσβεστος δ᾽ ἄρ᾽ ἐνῶρτο γέλως μακάρεσσι θεοῖσιν</p>
<p><a>Α600</a> ὡς ἴδον Ἥφαιστον διὰ δώματα ποιπνύοντα.</p>
<p><a>Α601</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>Α602</a> δαίνυντ᾽, οὐδέ τι θυμὸς ἐδεύετο δαιτὸς ἐΐσης,</p>
<p><a>Α603</a> οὐ μὲν φόρμιγγος περικαλλέος ἣν ἔχ᾽ Ἀπόλλων,</p>
<p><a>Α604</a> Μουσάων θ᾽ αἳ ἄειδον ἀμειβόμεναι ὀπὶ καλῇ.</p>
<p><a>Α605</a> αὐτὰρ ἐπεὶ κατέδυ λαμπρὸν φάος ἠελίοιο,</p>
<p><a>Α606</a> οἳ μὲν κακκείοντες ἔβαν οἶκον δὲ ἕκαστος,</p>
<p><a>Α607</a> ἧχι ἑκάστῳ δῶμα περικλυτὸς ἀμφιγυήεις</p>
<p><a>Α608</a> Ἥφαιστος ποίησεν ἰδυίῃσι πραπίδεσσι:</p>
<p><a>Α609</a> Ζεὺς δὲ πρὸς ὃν λέχος ἤϊ᾽ Ὀλύμπιος ἀστεροπητής,</p>
<p><a>Α610</a> ἔνθα πάρος κοιμᾶθ᾽ ὅτε μιν γλυκὺς ὕπνος ἱκάνοι:</p>
<p><a>Α611</a> ἔνθα καθεῦδ᾽ ἀναβάς, παρὰ δὲ χρυσόθρονος Ἥρη.</p>
<h4 class="C2">Book 2</h4><p><a>Β1</a> ἄλλοι μέν ῥα θεοί τε καὶ ἀνέρες ἱπποκορυσταὶ</p>
<p><a>Β2</a> εὗδον παννύχιοι, Δία δ᾽ οὐκ ἔχε νήδυμος ὕπνος,</p>
<p><a>Β3</a> ἀλλ᾽ ὅ γε μερμήριζε κατὰ φρένα ὡς Ἀχιλῆα</p>
<p><a>Β4</a> τιμήσῃ, ὀλέσῃ δὲ πολέας ἐπὶ νηυσὶν Ἀχαιῶν.</p>
<p><a>Β5</a> ἥδε δέ οἱ κατὰ θυμὸν ἀρίστη φαίνετο βουλή,</p>
<p><a>Β6</a> πέμψαι ἐπ᾽ Ἀτρεΐδῃ Ἀγαμέμνονι οὖλον ὄνειρον:</p>
<p><a>Β7</a> καί μιν φωνήσας ἔπεα πτερόεντα προσηύδα:</p>
<p><a>Β8</a> βάσκ᾽ ἴθι οὖλε ὄνειρε θοὰς ἐπὶ νῆας Ἀχαιῶν:</p>
<p><a>Β9</a> ἐλθὼν ἐς κλισίην Ἀγαμέμνονος Ἀτρεΐδαο</p>
<p><a>Β10</a> πάντα μάλ᾽ ἀτρεκέως ἀγορευέμεν ὡς ἐπιτέλλω:</p>
<p><a>Β11</a> θωρῆξαί ἑ κέλευε κάρη κομόωντας Ἀχαιοὺς</p>
<p><a>Β12</a> πανσυδίῃ: νῦν γάρ κεν ἕλοι πόλιν εὐρυάγυιαν</p>
<p><a>Β13</a> Τρώων: οὐ γὰρ ἔτ᾽ ἀμφὶς Ὀλύμπια δώματ᾽ ἔχοντες</p>
<p><a>Β14</a> ἀθάνατοι φράζονται: ἐπέγναμψεν γὰρ ἅπαντας</p>
<p><a>Β15</a> Ἥρη λισσομένη, Τρώεσσι δὲ κήδε᾽ ἐφῆπται.</p>
<p><a>Β16</a> ὣς φάτο, βῆ δ᾽ ἄρ᾽ ὄνειρος ἐπεὶ τὸν μῦθον ἄκουσε:</p>
<p><a>Β17</a> καρπαλίμως δ᾽ ἵκανε θοὰς ἐπὶ νῆας Ἀχαιῶν,</p>
<p><a>Β18</a> βῆ δ᾽ ἄρ᾽ ἐπ᾽ Ἀτρεΐδην Ἀγαμέμνονα: τὸν δὲ κίχανεν</p>
<p><a>Β19</a> εὕδοντ᾽ ἐν κλισίῃ, περὶ δ᾽ ἀμβρόσιος κέχυθ᾽ ὕπνος.</p>
<p><a>Β20</a> στῆ δ᾽ ἄρ᾽ ὑπὲρ κεφαλῆς Νηληΐῳ υἷι ἐοικώς</p>
<p><a>Β21</a> Νέστορι, τόν ῥα μάλιστα γερόντων τῖ᾽ Ἀγαμέμνων:</p>
<p><a>Β22</a> τῷ μιν ἐεισάμενος προσεφώνεε θεῖος ὄνειρος:</p>
<p><a>Β23</a> εὕδεις Ἀτρέος υἱὲ δαΐφρονος ἱπποδάμοιο:</p>
<p><a>Β24</a> οὐ χρὴ παννύχιον εὕδειν βουληφόρον ἄνδρα</p>
<p><a>Β25</a> ᾧ λαοί τ᾽ ἐπιτετράφαται καὶ τόσσα μέμηλε:</p>
<p><a>Β26</a> νῦν δ᾽ ἐμέθεν ξύνες ὦκα: Διὸς δέ τοι ἄγγελός εἰμι,</p>
<p><a>Β27</a> ὃς σεῦ ἄνευθεν ἐὼν μέγα κήδεται ἠδ᾽ ἐλεαίρει.</p>
<p><a>Β28</a> θωρῆξαί σε κέλευσε κάρη κομόωντας Ἀχαιοὺς</p>
<p><a>Β29</a> πανσυδίῃ: νῦν γάρ κεν ἕλοις πόλιν εὐρυάγυιαν</p>
<p><a>Β30</a> Τρώων: οὐ γὰρ ἔτ᾽ ἀμφὶς Ὀλύμπια δώματ᾽ ἔχοντες</p>
<p><a>Β31</a> ἀθάνατοι φράζονται: ἐπέγναμψεν γὰρ ἅπαντας</p>
<p><a>Β32</a> Ἥρη λισσομένη, Τρώεσσι δὲ κήδε᾽ ἐφῆπται</p>
<p><a>Β33</a> ἐκ Διός: ἀλλὰ σὺ σῇσιν ἔχε φρεσί, μηδέ σε λήθη</p>
<p><a>Β34</a> αἱρείτω εὖτ᾽ ἄν σε μελίφρων ὕπνος ἀνήῃ.</p>
<p><a>Β35</a> ὣς ἄρα φωνήσας ἀπεβήσετο, τὸν δὲ λίπ᾽ αὐτοῦ</p>
<p><a>Β36</a> τὰ φρονέοντ᾽ ἀνὰ θυμὸν ἅ ῥ᾽ οὐ τελέεσθαι ἔμελλον:</p>
<p><a>Β37</a> φῆ γὰρ ὅ γ᾽ αἱρήσειν Πριάμου πόλιν ἤματι κείνῳ</p>
<p><a>Β38</a> νήπιος, οὐδὲ τὰ ᾔδη ἅ ῥα Ζεὺς μήδετο ἔργα:</p>
<p><a>Β39</a> θήσειν γὰρ ἔτ᾽ ἔμελλεν ἐπ᾽ ἄλγεά τε στοναχάς τε</p>
<p><a>Β40</a> Τρωσί τε καὶ Δαναοῖσι διὰ κρατερὰς ὑσμίνας.</p>
<p><a>Β41</a> ἔγρετο δ᾽ ἐξ ὕπνου, θείη δέ μιν ἀμφέχυτ᾽ ὀμφή:</p>
<p><a>Β42</a> ἕζετο δ᾽ ὀρθωθείς, μαλακὸν δ᾽ ἔνδυνε χιτῶνα</p>
<p><a>Β43</a> καλὸν νηγάτεον, περὶ δὲ μέγα βάλλετο φᾶρος:</p>
<p><a>Β44</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</p>
<p><a>Β45</a> ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον:</p>
<p><a>Β46</a> εἵλετο δὲ σκῆπτρον πατρώϊον ἄφθιτον αἰεὶ</p>
<p><a>Β47</a> σὺν τῷ ἔβη κατὰ νῆας Ἀχαιῶν χαλκοχιτώνων:</p>
<p><a>Β48</a> ἠὼς μέν ῥα θεὰ προσεβήσετο μακρὸν Ὄλυμπον</p>
<p><a>Β49</a> Ζηνὶ φόως ἐρέουσα καὶ ἄλλοις ἀθανάτοισιν:</p>
<p><a>Β50</a> αὐτὰρ ὃ κηρύκεσσι λιγυφθόγγοισι κέλευσε</p>
<p><a>Β51</a> κηρύσσειν ἀγορὴν δὲ κάρη κομόωντας Ἀχαιούς:</p>
<p><a>Β52</a> οἳ μὲν ἐκήρυσσον, τοὶ δ᾽ ἠγείροντο μάλ᾽ ὦκα:</p>
<p><a>Β53</a> βουλὴν δὲ πρῶτον μεγαθύμων ἷζε γερόντων</p>
<p><a>Β54</a> Νεστορέῃ παρὰ νηῒ Πυλοιγενέος βασιλῆος:</p>
<p><a>Β55</a> τοὺς ὅ γε συγκαλέσας πυκινὴν ἀρτύνετο βουλήν:</p>
<p><a>Β56</a> κλῦτε φίλοι: θεῖός μοι ἐνύπνιον ἦλθεν ὄνειρος</p>
<p><a>Β57</a> ἀμβροσίην διὰ νύκτα: μάλιστα δὲ Νέστορι δίῳ</p>
<p><a>Β58</a> εἶδός τε μέγεθός τε φυήν τ᾽ ἄγχιστα ἐῴκει:</p>
<p><a>Β59</a> στῆ δ᾽ ἄρ᾽ ὑπὲρ κεφαλῆς καί με πρὸς μῦθον ἔειπεν:</p>
<p><a>Β60</a> εὕδεις Ἀτρέος υἱὲ δαΐφρονος ἱπποδάμοιο:</p>
<p><a>Β61</a> οὐ χρὴ παννύχιον εὕδειν βουληφόρον ἄνδρα,</p>
<p><a>Β62</a> ᾧ λαοί τ᾽ ἐπιτετράφαται καὶ τόσσα μέμηλε:</p>
<p><a>Β63</a> νῦν δ᾽ ἐμέθεν ξύνες ὦκα: Διὸς δέ τοι ἄγγελός εἰμι,</p>
<p><a>Β64</a> ὃς σεῦ ἄνευθεν ἐὼν μέγα κήδεται ἠδ᾽ ἐλεαίρει:</p>
<p><a>Β65</a> θωρῆξαί σε κέλευσε κάρη κομόωντας Ἀχαιοὺς</p>
<p><a>Β66</a> πανσυδίῃ: νῦν γάρ κεν ἕλοις πόλιν εὐρυάγυιαν</p>
<p><a>Β67</a> Τρώων: οὐ γὰρ ἔτ᾽ ἀμφὶς Ὀλύμπια δώματ᾽ ἔχοντες</p>
<p><a>Β68</a> ἀθάνατοι φράζονται: ἐπέγναμψεν γὰρ ἅπαντας</p>
<p><a>Β69</a> Ἥρη λισσομένη, Τρώεσσι δὲ κήδε᾽ ἐφῆπται</p>
<p><a>Β70</a> ἐκ Διός: ἀλλὰ σὺ σῇσιν ἔχε φρεσίν: ὣς ὃ μὲν εἰπὼν</p>
<p><a>Β71</a> ᾤχετ᾽ ἀποπτάμενος, ἐμὲ δὲ γλυκὺς ὕπνος ἀνῆκεν.</p>
<p><a>Β72</a> ἀλλ᾽ ἄγετ᾽ αἴ κέν πως θωρήξομεν υἷας Ἀχαιῶν:</p>
<p><a>Β73</a> πρῶτα δ᾽ ἐγὼν ἔπεσιν πειρήσομαι, ἣ θέμις ἐστί,</p>
<p><a>Β74</a> καὶ φεύγειν σὺν νηυσὶ πολυκλήϊσι κελεύσω:</p>
<p><a>Β75</a> ὑμεῖς δ᾽ ἄλλοθεν ἄλλος ἐρητύειν ἐπέεσσιν.</p>
<p><a>Β76</a> ἤτοι ὅ γ᾽ ὣς εἰπὼν κατ᾽ ἄρ᾽ ἕζετο, τοῖσι δ᾽ ἀνέστη</p>
<p><a>Β77</a> Νέστωρ, ὅς ῥα Πύλοιο ἄναξ ἦν ἠμαθόεντος,</p>
<p><a>Β78</a> ὅ σφιν ἐὺ φρονέων ἀγορήσατο καὶ μετέειπεν:</p>
<p><a>Β79</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Β80</a> εἰ μέν τις τὸν ὄνειρον Ἀχαιῶν ἄλλος ἔνισπε</p>
<p><a>Β81</a> ψεῦδός κεν φαῖμεν καὶ νοσφιζοίμεθα μᾶλλον:</p>
<p><a>Β82</a> νῦν δ᾽ ἴδεν ὃς μέγ᾽ ἄριστος Ἀχαιῶν εὔχεται εἶναι:</p>
<p><a>Β83</a> ἀλλ᾽ ἄγετ᾽ αἴ κέν πως θωρήξομεν υἷας Ἀχαιῶν.</p>
<p><a>Β84</a> ὣς ἄρα φωνήσας βουλῆς ἐξῆρχε νέεσθαι,</p>
<p><a>Β85</a> οἳ δ᾽ ἐπανέστησαν πείθοντό τε ποιμένι λαῶν</p>
<p><a>Β86</a> σκηπτοῦχοι βασιλῆες: ἐπεσσεύοντο δὲ λαοί.</p>
<p><a>Β87</a> ἠΰτε ἔθνεα εἶσι μελισσάων ἁδινάων</p>
<p><a>Β88</a> πέτρης ἐκ γλαφυρῆς αἰεὶ νέον ἐρχομενάων,</p>
<p><a>Β89</a> βοτρυδὸν δὲ πέτονται ἐπ᾽ ἄνθεσιν εἰαρινοῖσιν:</p>
<p><a>Β90</a> αἳ μέν τ᾽ ἔνθα ἅλις πεποτήαται, αἳ δέ τε ἔνθα:</p>
<p><a>Β91</a> ὣς τῶν ἔθνεα πολλὰ νεῶν ἄπο καὶ κλισιάων</p>
<p><a>Β92</a> ἠϊόνος προπάροιθε βαθείης ἐστιχόωντο</p>
<p><a>Β93</a> ἰλαδὸν εἰς ἀγορήν: μετὰ δέ σφισιν ὄσσα δεδήει</p>
<p><a>Β94</a> ὀτρύνουσ᾽ ἰέναι Διὸς ἄγγελος: οἳ δ᾽ ἀγέροντο.</p>
<p><a>Β95</a> τετρήχει δ᾽ ἀγορή, ὑπὸ δὲ στεναχίζετο γαῖα</p>
<p><a>Β96</a> λαῶν ἱζόντων, ὅμαδος δ᾽ ἦν: ἐννέα δέ σφεας</p>
<p><a>Β97</a> κήρυκες βοόωντες ἐρήτυον, εἴ ποτ᾽ ἀϋτῆς</p>
<p><a>Β98</a> σχοίατ᾽, ἀκούσειαν δὲ διοτρεφέων βασιλήων.</p>
<p><a>Β99</a> σπουδῇ δ᾽ ἕζετο λαός, ἐρήτυθεν δὲ καθ᾽ ἕδρας</p>
<p><a>Β100</a> παυσάμενοι κλαγγῆς: ἀνὰ δὲ κρείων Ἀγαμέμνων</p>
<p><a>Β101</a> ἔστη σκῆπτρον ἔχων τὸ μὲν Ἥφαιστος κάμε τεύχων.</p>
<p><a>Β102</a> Ἥφαιστος μὲν δῶκε Διὶ Κρονίωνι ἄνακτι,</p>
<p><a>Β103</a> αὐτὰρ ἄρα Ζεὺς δῶκε διακτόρῳ ἀργεϊφόντῃ:</p>
<p><a>Β104</a> Ἑρμείας δὲ ἄναξ δῶκεν Πέλοπι πληξίππῳ,</p>
<p><a>Β105</a> αὐτὰρ ὃ αὖτε Πέλοψ δῶκ᾽ Ἀτρέϊ ποιμένι λαῶν,</p>
<p><a>Β106</a> Ἀτρεὺς δὲ θνῄσκων ἔλιπεν πολύαρνι Θυέστῃ,</p>
<p><a>Β107</a> αὐτὰρ ὃ αὖτε Θυέστ᾽ Ἀγαμέμνονι λεῖπε φορῆναι,</p>
<p><a>Β108</a> πολλῇσιν νήσοισι καὶ Ἄργεϊ παντὶ ἀνάσσειν.</p>
<p><a>Β109</a> τῷ ὅ γ᾽ ἐρεισάμενος ἔπε᾽ Ἀργείοισι μετηύδα:</p>
<p><a>Β110</a> ὦ φίλοι ἥρωες Δαναοὶ θεράποντες Ἄρηος</p>
<p><a>Β111</a> Ζεύς με μέγα Κρονίδης ἄτῃ ἐνέδησε βαρείῃ,</p>
<p><a>Β112</a> σχέτλιος, ὃς πρὶν μέν μοι ὑπέσχετο καὶ κατένευσεν</p>
<p><a>Β113</a> Ἴλιον ἐκπέρσαντ᾽ εὐτείχεον ἀπονέεσθαι,</p>
<p><a>Β114</a> νῦν δὲ κακὴν ἀπάτην βουλεύσατο, καί με κελεύει</p>
<p><a>Β115</a> δυσκλέα Ἄργος ἱκέσθαι, ἐπεὶ πολὺν ὤλεσα λαόν.</p>
<p><a>Β116</a> οὕτω που Διὶ μέλλει ὑπερμενέϊ φίλον εἶναι,</p>
<p><a>Β117</a> ὃς δὴ πολλάων πολίων κατέλυσε κάρηνα</p>
<p><a>Β118</a> ἠδ᾽ ἔτι καὶ λύσει: τοῦ γὰρ κράτος ἐστὶ μέγιστον.</p>
<p><a>Β119</a> αἰσχρὸν γὰρ τόδε γ᾽ ἐστὶ καὶ ἐσσομένοισι πυθέσθαι</p>
<p><a>Β120</a> μὰψ οὕτω τοιόνδε τοσόνδε τε λαὸν Ἀχαιῶν</p>
<p><a>Β121</a> ἄπρηκτον πόλεμον πολεμίζειν ἠδὲ μάχεσθαι</p>
<p><a>Β122</a> ἀνδράσι παυροτέροισι, τέλος δ᾽ οὔ πώ τι πέφανται:</p>
<p><a>Β123</a> εἴ περ γάρ κ᾽ ἐθέλοιμεν Ἀχαιοί τε Τρῶές τε</p>
<p><a>Β124</a> ὅρκια πιστὰ ταμόντες ἀριθμηθήμεναι ἄμφω,</p>
<p><a>Β125</a> Τρῶας μὲν λέξασθαι ἐφέστιοι ὅσσοι ἔασιν,</p>
<p><a>Β126</a> ἡμεῖς δ᾽ ἐς δεκάδας διακοσμηθεῖμεν Ἀχαιοί,</p>
<p><a>Β127</a> Τρώων δ᾽ ἄνδρα ἕκαστοι ἑλοίμεθα οἰνοχοεύειν,</p>
<p><a>Β128</a> πολλαί κεν δεκάδες δευοίατο οἰνοχόοιο.</p>
<p><a>Β129</a> τόσσον ἐγώ φημι πλέας ἔμμεναι υἷας Ἀχαιῶν</p>
<p><a>Β130</a> Τρώων, οἳ ναίουσι κατὰ πτόλιν: ἀλλ᾽ ἐπίκουροι</p>
<p><a>Β131</a> πολλέων ἐκ πολίων ἐγχέσπαλοι ἄνδρες ἔασιν,</p>
<p><a>Β132</a> οἵ με μέγα πλάζουσι καὶ οὐκ εἰῶσ᾽ ἐθέλοντα</p>
<p><a>Β133</a> Ἰλίου ἐκπέρσαι εὖ ναιόμενον πτολίεθρον.</p>
<p><a>Β134</a> ἐννέα δὴ βεβάασι Διὸς μεγάλου ἐνιαυτοί,</p>
<p><a>Β135</a> καὶ δὴ δοῦρα σέσηπε νεῶν καὶ σπάρτα λέλυνται:</p>
<p><a>Β136</a> αἳ δέ που ἡμέτεραί τ᾽ ἄλοχοι καὶ νήπια τέκνα</p>
<p><a>Β137</a> εἵατ᾽ ἐνὶ μεγάροις ποτιδέγμεναι: ἄμμι δὲ ἔργον</p>
<p><a>Β138</a> αὔτως ἀκράαντον οὗ εἵνεκα δεῦρ᾽ ἱκόμεσθα.</p>
<p><a>Β139</a> ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</p>
<p><a>Β140</a> φεύγωμεν σὺν νηυσὶ φίλην ἐς πατρίδα γαῖαν:</p>
<p><a>Β141</a> οὐ γὰρ ἔτι Τροίην αἱρήσομεν εὐρυάγυιαν.</p>
<p><a>Β142</a> ὣς φάτο, τοῖσι δὲ θυμὸν ἐνὶ στήθεσσιν ὄρινε</p>
<p><a>Β143</a> πᾶσι μετὰ πληθὺν ὅσοι οὐ βουλῆς ἐπάκουσαν:</p>
<p><a>Β144</a> κινήθη δ᾽ ἀγορὴ φὴ κύματα μακρὰ θαλάσσης</p>
<p><a>Β145</a> πόντου Ἰκαρίοιο, τὰ μέν τ᾽ Εὖρός τε Νότος τε</p>
<p><a>Β146</a> ὤρορ᾽ ἐπαΐξας πατρὸς Διὸς ἐκ νεφελάων.</p>
<p><a>Β147</a> ὡς δ᾽ ὅτε κινήσῃ Ζέφυρος βαθὺ λήϊον ἐλθὼν</p>
<p><a>Β148</a> λάβρος ἐπαιγίζων, ἐπί τ᾽ ἠμύει ἀσταχύεσσιν,</p>
<p><a>Β149</a> ὣς τῶν πᾶσ᾽ ἀγορὴ κινήθη: τοὶ δ᾽ ἀλαλητῷ</p>
<p><a>Β150</a> νῆας ἔπ᾽ ἐσσεύοντο, ποδῶν δ᾽ ὑπένερθε κονίη</p>
<p><a>Β151</a> ἵστατ᾽ ἀειρομένη: τοὶ δ᾽ ἀλλήλοισι κέλευον</p>
<p><a>Β152</a> ἅπτεσθαι νηῶν ἠδ᾽ ἑλκέμεν εἰς ἅλα δῖαν,</p>
<p><a>Β153</a> οὐρούς τ᾽ ἐξεκάθαιρον: ἀϋτὴ δ᾽ οὐρανὸν ἷκεν</p>
<p><a>Β154</a> οἴκαδε ἱεμένων: ὑπὸ δ᾽ ᾕρεον ἕρματα νηῶν.</p>
<p><a>Β155</a> ἔνθά κεν Ἀργείοισιν ὑπέρμορα νόστος ἐτύχθη</p>
<p><a>Β156</a> εἰ μὴ Ἀθηναίην Ἥρη πρὸς μῦθον ἔειπεν:</p>
<p><a>Β157</a> ὢ πόποι αἰγιόχοιο Διὸς τέκος Ἀτρυτώνη,</p>
<p><a>Β158</a> οὕτω δὴ οἶκον δὲ φίλην ἐς πατρίδα γαῖαν</p>
<p><a>Β159</a> Ἀργεῖοι φεύξονται ἐπ᾽ εὐρέα νῶτα θαλάσσης,</p>
<p><a>Β160</a> κὰδ δέ κεν εὐχωλὴν Πριάμῳ καὶ Τρωσὶ λίποιεν</p>
<p><a>Β161</a> Ἀργείην Ἑλένην, ἧς εἵνεκα πολλοὶ Ἀχαιῶν</p>
<p><a>Β162</a> ἐν Τροίῃ ἀπόλοντο φίλης ἀπὸ πατρίδος αἴης:</p>
<p><a>Β163</a> ἀλλ᾽ ἴθι νῦν κατὰ λαὸν Ἀχαιῶν χαλκοχιτώνων:</p>
<p><a>Β164</a> σοῖς ἀγανοῖς ἐπέεσσιν ἐρήτυε φῶτα ἕκαστον,</p>
<p><a>Β165</a> μηδὲ ἔα νῆας ἅλα δ᾽ ἑλκέμεν ἀμφιελίσσας.</p>
<p><a>Β166</a> ὣς ἔφατ᾽, οὐδ᾽ ἀπίθησε θεὰ γλαυκῶπις Ἀθήνη,</p>
<p><a>Β167</a> βῆ δὲ κατ᾽ Οὐλύμποιο καρήνων ἀΐξασα:</p>
<p><a>Β168</a> καρπαλίμως δ᾽ ἵκανε θοὰς ἐπὶ νῆας Ἀχαιῶν.</p>
<p><a>Β169</a> εὗρεν ἔπειτ᾽ Ὀδυσῆα Διὶ μῆτιν ἀτάλαντον</p>
<p><a>Β170</a> ἑσταότ᾽: οὐδ᾽ ὅ γε νηὸς ἐϋσσέλμοιο μελαίνης</p>
<p><a>Β171</a> ἅπτετ᾽, ἐπεί μιν ἄχος κραδίην καὶ θυμὸν ἵκανεν:</p>
<p><a>Β172</a> ἀγχοῦ δ᾽ ἱσταμένη προσέφη γλαυκῶπις Ἀθήνη:</p>
<p><a>Β173</a> διογενὲς Λαερτιάδη πολυμήχαν᾽ Ὀδυσσεῦ,</p>
<p><a>Β174</a> οὕτω δὴ οἶκον δὲ φίλην ἐς πατρίδα γαῖαν</p>
<p><a>Β175</a> φεύξεσθ᾽ ἐν νήεσσι πολυκλήϊσι πεσόντες,</p>
<p><a>Β176</a> κὰδ δέ κεν εὐχωλὴν Πριάμῳ καὶ Τρωσὶ λίποιτε</p>
<p><a>Β177</a> Ἀργείην Ἑλένην, ἧς εἵνεκα πολλοὶ Ἀχαιῶν</p>
<p><a>Β178</a> ἐν Τροίῃ ἀπόλοντο φίλης ἀπὸ πατρίδος αἴης;</p>
<p><a>Β179</a> ἀλλ᾽ ἴθι νῦν κατὰ λαὸν Ἀχαιῶν, μηδ᾽ ἔτ᾽ ἐρώει,</p>
<p><a>Β180</a> σοῖς δ᾽ ἀγανοῖς ἐπέεσσιν ἐρήτυε φῶτα ἕκαστον,</p>
<p><a>Β181</a> μηδὲ ἔα νῆας ἅλα δ᾽ ἑλκέμεν ἀμφιελίσσας.</p>
<p><a>Β182</a> ὣς φάθ᾽, ὃ δὲ ξυνέηκε θεᾶς ὄπα φωνησάσης,</p>
<p><a>Β183</a> βῆ δὲ θέειν, ἀπὸ δὲ χλαῖναν βάλε: τὴν δὲ κόμισσε</p>
<p><a>Β184</a> κῆρυξ Εὐρυβάτης Ἰθακήσιος ὅς οἱ ὀπήδει:</p>
<p><a>Β185</a> αὐτὸς δ᾽ Ἀτρεΐδεω Ἀγαμέμνονος ἀντίος ἐλθὼν</p>
<p><a>Β186</a> δέξατό οἱ σκῆπτρον πατρώϊον ἄφθιτον αἰεί:</p>
<p><a>Β187</a> σὺν τῷ ἔβη κατὰ νῆας Ἀχαιῶν χαλκοχιτώνων.</p>
<p><a>Β188</a> ὅν τινα μὲν βασιλῆα καὶ ἔξοχον ἄνδρα κιχείη</p>
<p><a>Β189</a> τὸν δ᾽ ἀγανοῖς ἐπέεσσιν ἐρητύσασκε παραστάς:</p>
<p><a>Β190</a> δαιμόνι᾽ οὔ σε ἔοικε κακὸν ὣς δειδίσσεσθαι,</p>
<p><a>Β191</a> ἀλλ᾽ αὐτός τε κάθησο καὶ ἄλλους ἵδρυε λαούς:</p>
<p><a>Β192</a> οὐ γάρ πω σάφα οἶσθ᾽ οἷος νόος Ἀτρεΐωνος:</p>
<p><a>Β193</a> νῦν μὲν πειρᾶται, τάχα δ᾽ ἴψεται υἷας Ἀχαιῶν.</p>
<p><a>Β194</a> ἐν βουλῇ δ᾽ οὐ πάντες ἀκούσαμεν οἷον ἔειπε.</p>
<p><a>Β195</a> μή τι χολωσάμενος ῥέξῃ κακὸν υἷας Ἀχαιῶν:</p>
<p><a>Β196</a> θυμὸς δὲ μέγας ἐστὶ διοτρεφέων βασιλήων,</p>
<p><a>Β197</a> τιμὴ δ᾽ ἐκ Διός ἐστι, φιλεῖ δέ ἑ μητίετα Ζεύς.</p>
<p><a>Β198</a> ὃν δ᾽ αὖ δήμου τ᾽ ἄνδρα ἴδοι βοόωντά τ᾽ ἐφεύροι,</p>
<p><a>Β199</a> τὸν σκήπτρῳ ἐλάσασκεν ὁμοκλήσασκέ τε μύθῳ:</p>
<p><a>Β200</a> δαιμόνι᾽ ἀτρέμας ἧσο καὶ ἄλλων μῦθον ἄκουε,</p>
<p><a>Β201</a> οἳ σέο φέρτεροί εἰσι, σὺ δ᾽ ἀπτόλεμος καὶ ἄναλκις</p>
<p><a>Β202</a> οὔτέ ποτ᾽ ἐν πολέμῳ ἐναρίθμιος οὔτ᾽ ἐνὶ βουλῇ:</p>
<p><a>Β203</a> οὐ μέν πως πάντες βασιλεύσομεν ἐνθάδ᾽ Ἀχαιοί:</p>
<p><a>Β204</a> οὐκ ἀγαθὸν πολυκοιρανίη: εἷς κοίρανος ἔστω,</p>
<p><a>Β205</a> εἷς βασιλεύς, ᾧ δῶκε Κρόνου πάϊς ἀγκυλομήτεω</p>
<p><a>Β206</a> σκῆπτρόν τ᾽ ἠδὲ θέμιστας, ἵνά σφισι βουλεύῃσι.</p>
<p><a>Β207</a> ὣς ὅ γε κοιρανέων δίεπε στρατόν: οἳ δ᾽ ἀγορὴν δὲ</p>
<p><a>Β208</a> αὖτις ἐπεσσεύοντο νεῶν ἄπο καὶ κλισιάων</p>
<p><a>Β209</a> ἠχῇ, ὡς ὅτε κῦμα πολυφλοίσβοιο θαλάσσης</p>
<p><a>Β210</a> αἰγιαλῷ μεγάλῳ βρέμεται, σμαραγεῖ δέ τε πόντος.</p>
<p><a>Β211</a> ἄλλοι μέν ῥ᾽ ἕζοντο, ἐρήτυθεν δὲ καθ᾽ ἕδρας:</p>
<p><a>Β212</a> Θερσίτης δ᾽ ἔτι μοῦνος ἀμετροεπὴς ἐκολῴα,</p>
<p><a>Β213</a> ὃς ἔπεα φρεσὶν ᾗσιν ἄκοσμά τε πολλά τε ᾔδη</p>
<p><a>Β214</a> μάψ, ἀτὰρ οὐ κατὰ κόσμον, ἐριζέμεναι βασιλεῦσιν,</p>
<p><a>Β215</a> ἀλλ᾽ ὅ τι οἱ εἴσαιτο γελοίϊον Ἀργείοισιν</p>
<p><a>Β216</a> ἔμμεναι: αἴσχιστος δὲ ἀνὴρ ὑπὸ Ἴλιον ἦλθε:</p>
<p><a>Β217</a> φολκὸς ἔην, χωλὸς δ᾽ ἕτερον πόδα: τὼ δέ οἱ ὤμω</p>
<p><a>Β218</a> κυρτὼ ἐπὶ στῆθος συνοχωκότε: αὐτὰρ ὕπερθε</p>
<p><a>Β219</a> φοξὸς ἔην κεφαλήν, ψεδνὴ δ᾽ ἐπενήνοθε λάχνη.</p>
<p><a>Β220</a> ἔχθιστος δ᾽ Ἀχιλῆϊ μάλιστ᾽ ἦν ἠδ᾽ Ὀδυσῆϊ:</p>
<p><a>Β221</a> τὼ γὰρ νεικείεσκε: τότ᾽ αὖτ᾽ Ἀγαμέμνονι δίῳ</p>
<p><a>Β222</a> ὀξέα κεκλήγων λέγ᾽ ὀνείδεα: τῷ δ᾽ ἄρ᾽ Ἀχαιοὶ</p>
<p><a>Β223</a> ἐκπάγλως κοτέοντο νεμέσσηθέν τ᾽ ἐνὶ θυμῷ.</p>
<p><a>Β224</a> αὐτὰρ ὃ μακρὰ βοῶν Ἀγαμέμνονα νείκεε μύθῳ:</p>
<p><a>Β225</a> Ἀτρεΐδη τέο δ᾽ αὖτ᾽ ἐπιμέμφεαι ἠδὲ χατίζεις;</p>
<p><a>Β226</a> πλεῖαί τοι χαλκοῦ κλισίαι, πολλαὶ δὲ γυναῖκες</p>
<p><a>Β227</a> εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ</p>
<p><a>Β228</a> πρωτίστῳ δίδομεν εὖτ᾽ ἂν πτολίεθρον ἕλωμεν.</p>
<p><a>Β229</a> ἦ ἔτι καὶ χρυσοῦ ἐπιδεύεαι, ὅν κέ τις οἴσει</p>
<p><a>Β230</a> Τρώων ἱπποδάμων ἐξ Ἰλίου υἷος ἄποινα,</p>
<p><a>Β231</a> ὅν κεν ἐγὼ δήσας ἀγάγω ἢ ἄλλος Ἀχαιῶν,</p>
<p><a>Β232</a> ἠὲ γυναῖκα νέην, ἵνα μίσγεαι ἐν φιλότητι,</p>
<p><a>Β233</a> ἥν τ᾽ αὐτὸς ἀπονόσφι κατίσχεαι; οὐ μὲν ἔοικεν</p>
<p><a>Β234</a> ἀρχὸν ἐόντα κακῶν ἐπιβασκέμεν υἷας Ἀχαιῶν.</p>
<p><a>Β235</a> ὦ πέπονες κάκ᾽ ἐλέγχε᾽ Ἀχαιΐδες οὐκέτ᾽ Ἀχαιοὶ</p>
<p><a>Β236</a> οἴκαδέ περ σὺν νηυσὶ νεώμεθα, τόνδε δ᾽ ἐῶμεν</p>
<p><a>Β237</a> αὐτοῦ ἐνὶ Τροίῃ γέρα πεσσέμεν, ὄφρα ἴδηται</p>
<p><a>Β238</a> ἤ ῥά τί οἱ χἠμεῖς προσαμύνομεν ἦε καὶ οὐκί:</p>
<p><a>Β239</a> ὃς καὶ νῦν Ἀχιλῆα ἕο μέγ᾽ ἀμείνονα φῶτα</p>
<p><a>Β240</a> ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
<p><a>Β241</a> ἀλλὰ μάλ᾽ οὐκ Ἀχιλῆϊ χόλος φρεσίν, ἀλλὰ μεθήμων:</p>
<p><a>Β242</a> ἦ γὰρ ἂν Ἀτρεΐδη νῦν ὕστατα λωβήσαιο:</p>
<p><a>Β243</a> ὣς φάτο νεικείων Ἀγαμέμνονα ποιμένα λαῶν,</p>
<p><a>Β244</a> Θερσίτης: τῷ δ᾽ ὦκα παρίστατο δῖος Ὀδυσσεύς,</p>
<p><a>Β245</a> καί μιν ὑπόδρα ἰδὼν χαλεπῷ ἠνίπαπε μύθῳ:</p>
<p><a>Β246</a> Θερσῖτ᾽ ἀκριτόμυθε, λιγύς περ ἐὼν ἀγορητής,</p>
<p><a>Β247</a> ἴσχεο, μηδ᾽ ἔθελ᾽ οἶος ἐριζέμεναι βασιλεῦσιν:</p>
<p><a>Β248</a> οὐ γὰρ ἐγὼ σέο φημὶ χερειότερον βροτὸν ἄλλον</p>
<p><a>Β249</a> ἔμμεναι, ὅσσοι ἅμ᾽ Ἀτρεΐδῃς ὑπὸ Ἴλιον ἦλθον.</p>
<p><a>Β250</a> τὼ οὐκ ἂν βασιλῆας ἀνὰ στόμ᾽ ἔχων ἀγορεύοις,</p>
<p><a>Β251</a> καί σφιν ὀνείδεά τε προφέροις, νόστόν τε φυλάσσοις.</p>
<p><a>Β252</a> οὐδέ τί πω σάφα ἴδμεν ὅπως ἔσται τάδε ἔργα,</p>
<p><a>Β253</a> ἢ εὖ ἦε κακῶς νοστήσομεν υἷες Ἀχαιῶν.</p>
<p><a>Β254</a> τὼ νῦν Ἀτρεΐδῃ Ἀγαμέμνονι ποιμένι λαῶν</p>
<p><a>Β255</a> ἧσαι ὀνειδίζων, ὅτι οἱ μάλα πολλὰ διδοῦσιν</p>
<p><a>Β256</a> ἥρωες Δαναοί: σὺ δὲ κερτομέων ἀγορεύεις.</p>
<p><a>Β257</a> ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:</p>
<p><a>Β258</a> εἴ κ᾽ ἔτι σ᾽ ἀφραίνοντα κιχήσομαι ὥς νύ περ ὧδε,</p>
<p><a>Β259</a> μηκέτ᾽ ἔπειτ᾽ Ὀδυσῆϊ κάρη ὤμοισιν ἐπείη,</p>
<p><a>Β260</a> μηδ᾽ ἔτι Τηλεμάχοιο πατὴρ κεκλημένος εἴην,</p>
<p><a>Β261</a> εἰ μὴ ἐγώ σε λαβὼν ἀπὸ μὲν φίλα εἵματα δύσω,</p>
<p><a>Β262</a> χλαῖνάν τ᾽ ἠδὲ χιτῶνα, τά τ᾽ αἰδῶ ἀμφικαλύπτει,</p>
<p><a>Β263</a> αὐτὸν δὲ κλαίοντα θοὰς ἐπὶ νῆας ἀφήσω</p>
<p><a>Β264</a> πεπλήγων ἀγορῆθεν ἀεικέσσι πληγῇσιν.</p>
<p><a>Β265</a> ὣς ἄρ᾽ ἔφη, σκήπτρῳ δὲ μετάφρενον ἠδὲ καὶ ὤμω</p>
<p><a>Β266</a> πλῆξεν: ὃ δ᾽ ἰδνώθη, θαλερὸν δέ οἱ ἔκπεσε δάκρυ:</p>
<p><a>Β267</a> σμῶδιξ δ᾽ αἱματόεσσα μεταφρένου ἐξυπανέστη</p>
<p><a>Β268</a> σκήπτρου ὕπο χρυσέου: ὃ δ᾽ ἄρ᾽ ἕζετο τάρβησέν τε,</p>
<p><a>Β269</a> ἀλγήσας δ᾽ ἀχρεῖον ἰδὼν ἀπομόρξατο δάκρυ.</p>
<p><a>Β270</a> οἳ δὲ καὶ ἀχνύμενοί περ ἐπ᾽ αὐτῷ ἡδὺ γέλασσαν:</p>
<p><a>Β271</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>Β272</a> ὢ πόποι ἦ δὴ μυρί᾽ Ὀδυσσεὺς ἐσθλὰ ἔοργε</p>
<p><a>Β273</a> βουλάς τ᾽ ἐξάρχων ἀγαθὰς πόλεμόν τε κορύσσων:</p>
<p><a>Β274</a> νῦν δὲ τόδε μέγ᾽ ἄριστον ἐν Ἀργείοισιν ἔρεξεν,</p>
<p><a>Β275</a> ὃς τὸν λωβητῆρα ἐπεσβόλον ἔσχ᾽ ἀγοράων.</p>
<p><a>Β276</a> οὔ θήν μιν πάλιν αὖτις ἀνήσει θυμὸς ἀγήνωρ</p>
<p><a>Β277</a> νεικείειν βασιλῆας ὀνειδείοις ἐπέεσσιν.</p>
<p><a>Β278</a> ὣς φάσαν ἣ πληθύς: ἀνὰ δ᾽ ὃ πτολίπορθος Ὀδυσσεὺς</p>
<p><a>Β279</a> ἔστη σκῆπτρον ἔχων: παρὰ δὲ γλαυκῶπις Ἀθήνη</p>
<p><a>Β280</a> εἰδομένη κήρυκι σιωπᾶν λαὸν ἀνώγει,</p>
<p><a>Β281</a> ὡς ἅμα θ᾽ οἳ πρῶτοί τε καὶ ὕστατοι υἷες Ἀχαιῶν</p>
<p><a>Β282</a> μῦθον ἀκούσειαν καὶ ἐπιφρασσαίατο βουλήν:</p>
<p><a>Β283</a> ὅ σφιν ἐὺ φρονέων ἀγορήσατο καὶ μετέειπεν:</p>
<p><a>Β284</a> Ἀτρεΐδη νῦν δή σε ἄναξ ἐθέλουσιν Ἀχαιοὶ</p>
<p><a>Β285</a> πᾶσιν ἐλέγχιστον θέμεναι μερόπεσσι βροτοῖσιν,</p>
<p><a>Β286</a> οὐδέ τοι ἐκτελέουσιν ὑπόσχεσιν ἥν περ ὑπέσταν</p>
<p><a>Β287</a> ἐνθάδ᾽ ἔτι στείχοντες ἀπ᾽ Ἄργεος ἱπποβότοιο</p>
<p><a>Β288</a> Ἴλιον ἐκπέρσαντ᾽ εὐτείχεον ἀπονέεσθαι.</p>
<p><a>Β289</a> ὥς τε γὰρ ἢ παῖδες νεαροὶ χῆραί τε γυναῖκες</p>
<p><a>Β290</a> ἀλλήλοισιν ὀδύρονται οἶκον δὲ νέεσθαι.</p>
<p><a>Β291</a> ἦ μὴν καὶ πόνος ἐστὶν ἀνιηθέντα νέεσθαι:</p>
<p><a>Β292</a> καὶ γάρ τίς θ᾽ ἕνα μῆνα μένων ἀπὸ ἧς ἀλόχοιο</p>
<p><a>Β293</a> ἀσχαλάᾳ σὺν νηῒ πολυζύγῳ, ὅν περ ἄελλαι</p>
<p><a>Β294</a> χειμέριαι εἰλέωσιν ὀρινομένη τε θάλασσα:</p>
<p><a>Β295</a> ἡμῖν δ᾽ εἴνατός ἐστι περιτροπέων ἐνιαυτὸς</p>
<p><a>Β296</a> ἐνθάδε μιμνόντεσσι: τὼ οὐ νεμεσίζομ᾽ Ἀχαιοὺς</p>
<p><a>Β297</a> ἀσχαλάαν παρὰ νηυσὶ κορωνίσιν: ἀλλὰ καὶ ἔμπης</p>
<p><a>Β298</a> αἰσχρόν τοι δηρόν τε μένειν κενεόν τε νέεσθαι.</p>
<p><a>Β299</a> τλῆτε φίλοι, καὶ μείνατ᾽ ἐπὶ χρόνον ὄφρα δαῶμεν</p>
<p><a>Β300</a> ἢ ἐτεὸν Κάλχας μαντεύεται ἦε καὶ οὐκί.</p>
<p><a>Β301</a> εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες</p>
<p><a>Β302</a> μάρτυροι, οὓς μὴ κῆρες ἔβαν θανάτοιο φέρουσαι:</p>
<p><a>Β303</a> χθιζά τε καὶ πρωΐζ᾽ ὅτ᾽ ἐς Αὐλίδα νῆες Ἀχαιῶν</p>
<p><a>Β304</a> ἠγερέθοντο κακὰ Πριάμῳ καὶ Τρωσὶ φέρουσαι,</p>
<p><a>Β305</a> ἡμεῖς δ᾽ ἀμφὶ περὶ κρήνην ἱεροὺς κατὰ βωμοὺς</p>
<p><a>Β306</a> ἕρδομεν ἀθανάτοισι τεληέσσας ἑκατόμβας</p>
<p><a>Β307</a> καλῇ ὑπὸ πλατανίστῳ ὅθεν ῥέεν ἀγλαὸν ὕδωρ:</p>
<p><a>Β308</a> ἔνθ᾽ ἐφάνη μέγα σῆμα: δράκων ἐπὶ νῶτα δαφοινὸς</p>
<p><a>Β309</a> σμερδαλέος, τόν ῥ᾽ αὐτὸς Ὀλύμπιος ἧκε φόως δέ,</p>
<p><a>Β310</a> βωμοῦ ὑπαΐξας πρός ῥα πλατάνιστον ὄρουσεν.</p>
<p><a>Β311</a> ἔνθα δ᾽ ἔσαν στρουθοῖο νεοσσοί, νήπια τέκνα,</p>
<p><a>Β312</a> ὄζῳ ἐπ᾽ ἀκροτάτῳ πετάλοις ὑποπεπτηῶτες</p>
<p><a>Β313</a> ὀκτώ, ἀτὰρ μήτηρ ἐνάτη ἦν ἣ τέκε τέκνα:</p>
<p><a>Β314</a> ἔνθ᾽ ὅ γε τοὺς ἐλεεινὰ κατήσθιε τετριγῶτας:</p>
<p><a>Β315</a> μήτηρ δ᾽ ἀμφεποτᾶτο ὀδυρομένη φίλα τέκνα:</p>
<p><a>Β316</a> τὴν δ᾽ ἐλελιξάμενος πτέρυγος λάβεν ἀμφιαχυῖαν.</p>
<p><a>Β317</a> αὐτὰρ ἐπεὶ κατὰ τέκνα φάγε στρουθοῖο καὶ αὐτήν,</p>
<p><a>Β318</a> τὸν μὲν ἀρίζηλον θῆκεν θεὸς ὅς περ ἔφηνε:</p>
<p><a>Β319</a> λᾶαν γάρ μιν ἔθηκε Κρόνου πάϊς ἀγκυλομήτεω:</p>
<p><a>Β320</a> ἡμεῖς δ᾽ ἑσταότες θαυμάζομεν οἷον ἐτύχθη.</p>
<p><a>Β321</a> ὡς οὖν δεινὰ πέλωρα θεῶν εἰσῆλθ᾽ ἑκατόμβας,</p>
<p><a>Β322</a> Κάλχας δ᾽ αὐτίκ᾽ ἔπειτα θεοπροπέων ἀγόρευε:</p>
<p><a>Β323</a> τίπτ᾽ ἄνεῳ ἐγένεσθε κάρη κομόωντες Ἀχαιοί;</p>
<p><a>Β324</a> ἡμῖν μὲν τόδ᾽ ἔφηνε τέρας μέγα μητίετα Ζεὺς</p>
<p><a>Β325</a> ὄψιμον ὀψιτέλεστον, ὅου κλέος οὔ ποτ᾽ ὀλεῖται.</p>
<p><a>Β326</a> ὡς οὗτος κατὰ τέκνα φάγε στρουθοῖο καὶ αὐτὴν</p>
<p><a>Β327</a> ὀκτώ, ἀτὰρ μήτηρ ἐνάτη ἦν ἣ τέκε τέκνα,</p>
<p><a>Β328</a> ὣς ἡμεῖς τοσσαῦτ᾽ ἔτεα πτολεμίξομεν αὖθι,</p>
<p><a>Β329</a> τῷ δεκάτῳ δὲ πόλιν αἱρήσομεν εὐρυάγυιαν.</p>
<p><a>Β330</a> κεῖνος τὼς ἀγόρευε: τὰ δὴ νῦν πάντα τελεῖται.</p>
<p><a>Β331</a> ἀλλ᾽ ἄγε μίμνετε πάντες ἐϋκνήμιδες Ἀχαιοὶ</p>
<p><a>Β332</a> αὐτοῦ εἰς ὅ κεν ἄστυ μέγα Πριάμοιο ἕλωμεν.</p>
<p><a>Β333</a> ὣς ἔφατ᾽, Ἀργεῖοι δὲ μέγ᾽ ἴαχον, ἀμφὶ δὲ νῆες</p>
<p><a>Β334</a> σμερδαλέον κονάβησαν ἀϋσάντων ὑπ᾽ Ἀχαιῶν,</p>
<p><a>Β335</a> μῦθον ἐπαινήσαντες Ὀδυσσῆος θείοιο:</p>
<p><a>Β336</a> τοῖσι δὲ καὶ μετέειπε Γερήνιος ἱππότα Νέστωρ:</p>
<p><a>Β337</a> ὦ πόποι ἦ δὴ παισὶν ἐοικότες ἀγοράασθε</p>
<p><a>Β338</a> νηπιάχοις οἷς οὔ τι μέλει πολεμήϊα ἔργα.</p>
<p><a>Β339</a> πῇ δὴ συνθεσίαι τε καὶ ὅρκια βήσεται ἥμιν;</p>
<p><a>Β340</a> ἐν πυρὶ δὴ βουλαί τε γενοίατο μήδεά τ᾽ ἀνδρῶν</p>
<p><a>Β341</a> σπονδαί τ᾽ ἄκρητοι καὶ δεξιαί, ᾗς ἐπέπιθμεν:</p>
<p><a>Β342</a> αὔτως γὰρ ἐπέεσσ᾽ ἐριδαίνομεν, οὐδέ τι μῆχος</p>
<p><a>Β343</a> εὑρέμεναι δυνάμεσθα, πολὺν χρόνον ἐνθάδ᾽ ἐόντες.</p>
<p><a>Β344</a> Ἀτρεΐδη σὺ δ᾽ ἔθ᾽ ὡς πρὶν ἔχων ἀστεμφέα βουλὴν</p>
<p><a>Β345</a> ἄρχευ᾽ Ἀργείοισι κατὰ κρατερὰς ὑσμίνας,</p>
<p><a>Β346</a> τούσδε δ᾽ ἔα φθινύθειν ἕνα καὶ δύο, τοί κεν Ἀχαιῶν</p>
<p><a>Β347</a> νόσφιν βουλεύωσ᾽: ἄνυσις δ᾽ οὐκ ἔσσεται αὐτῶν:</p>
<p><a>Β348</a> πρὶν Ἄργος δ᾽ ἰέναι πρὶν καὶ Διὸς αἰγιόχοιο</p>
<p><a>Β349</a> γνώμεναι εἴ τε ψεῦδος ὑπόσχεσις εἴ τε καὶ οὐκί.</p>
<p><a>Β350</a> φημὶ γὰρ οὖν κατανεῦσαι ὑπερμενέα Κρονίωνα</p>
<p><a>Β351</a> ἤματι τῷ ὅτε νηυσὶν ἐν ὠκυπόροισιν ἔβαινον</p>
<p><a>Β352</a> Ἀργεῖοι Τρώεσσι φόνον καὶ κῆρα φέροντες</p>
<p><a>Β353</a> ἀστράπτων ἐπιδέξι᾽ ἐναίσιμα σήματα φαίνων.</p>
<p><a>Β354</a> τὼ μή τις πρὶν ἐπειγέσθω οἶκον δὲ νέεσθαι</p>
<p><a>Β355</a> πρίν τινα πὰρ Τρώων ἀλόχῳ κατακοιμηθῆναι,</p>
<p><a>Β356</a> τίσασθαι δ᾽ Ἑλένης ὁρμήματά τε στοναχάς τε.</p>
<p><a>Β357</a> εἰ δέ τις ἐκπάγλως ἐθέλει οἶκον δὲ νέεσθαι</p>
<p><a>Β358</a> ἁπτέσθω ἧς νηὸς ἐϋσσέλμοιο μελαίνης,</p>
<p><a>Β359</a> ὄφρα πρόσθ᾽ ἄλλων θάνατον καὶ πότμον ἐπίσπῃ.</p>
<p><a>Β360</a> ἀλλὰ ἄναξ αὐτός τ᾽ εὖ μήδεο πείθεό τ᾽ ἄλλῳ:</p>
<p><a>Β361</a> οὔ τοι ἀπόβλητον ἔπος ἔσσεται ὅττί κεν εἴπω:</p>
<p><a>Β362</a> κρῖν᾽ ἄνδρας κατὰ φῦλα κατὰ φρήτρας Ἀγάμεμνον,</p>
<p><a>Β363</a> ὡς φρήτρη φρήτρηφιν ἀρήγῃ, φῦλα δὲ φύλοις.</p>
<p><a>Β364</a> εἰ δέ κεν ὣς ἕρξῃς καί τοι πείθωνται Ἀχαιοί,</p>
<p><a>Β365</a> γνώσῃ ἔπειθ᾽ ὅς θ᾽ ἡγεμόνων κακὸς ὅς τέ νυ λαῶν</p>
<p><a>Β366</a> ἠδ᾽ ὅς κ᾽ ἐσθλὸς ἔῃσι: κατὰ σφέας γὰρ μαχέονται.</p>
<p><a>Β367</a> γνώσεαι δ᾽ εἰ καὶ θεσπεσίῃ πόλιν οὐκ ἀλαπάξεις,</p>
<p><a>Β368</a> ἦ ἀνδρῶν κακότητι καὶ ἀφραδίῃ πολέμοιο.</p>
<p><a>Β369</a> τὸν δ᾽ ἀπαμειβόμενος προσέφη κρείων Ἀγαμέμνων:</p>
<p><a>Β370</a> ἦ μὰν αὖτ᾽ ἀγορῇ νικᾷς γέρον υἷας Ἀχαιῶν.</p>
<p><a>Β371</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
<p><a>Β372</a> τοιοῦτοι δέκα μοι συμφράδμονες εἶεν Ἀχαιῶν:</p>
<p><a>Β373</a> τώ κε τάχ᾽ ἠμύσειε πόλις Πριάμοιο ἄνακτος</p>
<p><a>Β374</a> χερσὶν ὑφ᾽ ἡμετέρῃσιν ἁλοῦσά τε περθομένη τε.</p>
<p><a>Β375</a> ἀλλά μοι αἰγίοχος Κρονίδης Ζεὺς ἄλγε᾽ ἔδωκεν,</p>
<p><a>Β376</a> ὅς με μετ᾽ ἀπρήκτους ἔριδας καὶ νείκεα βάλλει.</p>
<p><a>Β377</a> καὶ γὰρ ἐγὼν Ἀχιλεύς τε μαχεσσάμεθ᾽ εἵνεκα κούρης</p>
<p><a>Β378</a> ἀντιβίοις ἐπέεσσιν, ἐγὼ δ᾽ ἦρχον χαλεπαίνων:</p>
<p><a>Β379</a> εἰ δέ ποτ᾽ ἔς γε μίαν βουλεύσομεν, οὐκέτ᾽ ἔπειτα</p>
<p><a>Β380</a> Τρωσὶν ἀνάβλησις κακοῦ ἔσσεται οὐδ᾽ ἠβαιόν.</p>
<p><a>Β381</a> νῦν δ᾽ ἔρχεσθ᾽ ἐπὶ δεῖπνον ἵνα ξυνάγωμεν Ἄρηα.</p>
<p><a>Β382</a> εὖ μέν τις δόρυ θηξάσθω, εὖ δ᾽ ἀσπίδα θέσθω,</p>
<p><a>Β383</a> εὖ δέ τις ἵπποισιν δεῖπνον δότω ὠκυπόδεσσιν,</p>
<p><a>Β384</a> εὖ δέ τις ἅρματος ἀμφὶς ἰδὼν πολέμοιο μεδέσθω,</p>
<p><a>Β385</a> ὥς κε πανημέριοι στυγερῷ κρινώμεθ᾽ Ἄρηϊ.</p>
<p><a>Β386</a> οὐ γὰρ παυσωλή γε μετέσσεται οὐδ᾽ ἠβαιὸν</p>
<p><a>Β387</a> εἰ μὴ νὺξ ἐλθοῦσα διακρινέει μένος ἀνδρῶν.</p>
<p><a>Β388</a> ἱδρώσει μέν τευ τελαμὼν ἀμφὶ στήθεσφιν</p>
<p><a>Β389</a> ἀσπίδος ἀμφιβρότης, περὶ δ᾽ ἔγχεϊ χεῖρα καμεῖται:</p>
<p><a>Β390</a> ἱδρώσει δέ τευ ἵππος ἐΰξοον ἅρμα τιταίνων.</p>
<p><a>Β391</a> ὃν δέ κ᾽ ἐγὼν ἀπάνευθε μάχης ἐθέλοντα νοήσω</p>
<p><a>Β392</a> μιμνάζειν παρὰ νηυσὶ κορωνίσιν, οὔ οἱ ἔπειτα</p>
<p><a>Β393</a> ἄρκιον ἐσσεῖται φυγέειν κύνας ἠδ᾽ οἰωνούς.</p>
<p><a>Β394</a> ὣς ἔφατ᾽, Ἀργεῖοι δὲ μέγ᾽ ἴαχον ὡς ὅτε κῦμα</p>
<p><a>Β395</a> ἀκτῇ ἐφ᾽ ὑψηλῇ, ὅτε κινήσῃ Νότος ἐλθών,</p>
<p><a>Β396</a> προβλῆτι σκοπέλῳ: τὸν δ᾽ οὔ ποτε κύματα λείπει</p>
<p><a>Β397</a> παντοίων ἀνέμων, ὅτ᾽ ἂν ἔνθ᾽ ἢ ἔνθα γένωνται.</p>
<p><a>Β398</a> ἀνστάντες δ᾽ ὀρέοντο κεδασθέντες κατὰ νῆας,</p>
<p><a>Β399</a> κάπνισσάν τε κατὰ κλισίας, καὶ δεῖπνον ἕλοντο.</p>
<p><a>Β400</a> ἄλλος δ᾽ ἄλλῳ ἔρεζε θεῶν αἰειγενετάων</p>
<p><a>Β401</a> εὐχόμενος θάνατόν τε φυγεῖν καὶ μῶλον Ἄρηος.</p>
<p><a>Β402</a> αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων</p>
<p><a>Β403</a> πίονα πενταέτηρον ὑπερμενέϊ Κρονίωνι,</p>
<p><a>Β404</a> κίκλησκεν δὲ γέροντας ἀριστῆας Παναχαιῶν,</p>
<p><a>Β405</a> Νέστορα μὲν πρώτιστα καὶ Ἰδομενῆα ἄνακτα,</p>
<p><a>Β406</a> αὐτὰρ ἔπειτ᾽ Αἴαντε δύω καὶ Τυδέος υἱόν,</p>
<p><a>Β407</a> ἕκτον δ᾽ αὖτ᾽ Ὀδυσῆα Διὶ μῆτιν ἀτάλαντον.</p>
<p><a>Β408</a> αὐτόματος δέ οἱ ἦλθε βοὴν ἀγαθὸς Μενέλαος:</p>
<p><a>Β409</a> ᾔδεε γὰρ κατὰ θυμὸν ἀδελφεὸν ὡς ἐπονεῖτο.</p>
<p><a>Β410</a> βοῦν δὲ περιστήσαντο καὶ οὐλοχύτας ἀνέλοντο:</p>
<p><a>Β411</a> τοῖσιν δ᾽ εὐχόμενος μετέφη κρείων Ἀγαμέμνων:</p>
<p><a>Β412</a> Ζεῦ κύδιστε μέγιστε κελαινεφὲς αἰθέρι ναίων</p>
<p><a>Β413</a> μὴ πρὶν ἐπ᾽ ἠέλιον δῦναι καὶ ἐπὶ κνέφας ἐλθεῖν</p>
<p><a>Β414</a> πρίν με κατὰ πρηνὲς βαλέειν Πριάμοιο μέλαθρον</p>
<p><a>Β415</a> αἰθαλόεν, πρῆσαι δὲ πυρὸς δηΐοιο θύρετρα,</p>
<p><a>Β416</a> Ἑκτόρεον δὲ χιτῶνα περὶ στήθεσσι δαΐξαι</p>
<p><a>Β417</a> χαλκῷ ῥωγαλέον: πολέες δ᾽ ἀμφ᾽ αὐτὸν ἑταῖροι</p>
<p><a>Β418</a> πρηνέες ἐν κονίῃσιν ὀδὰξ λαζοίατο γαῖαν.</p>
<p><a>Β419</a> ὣς ἔφατ᾽, οὐδ᾽ ἄρα πώ οἱ ἐπεκραίαινε Κρονίων,</p>
<p><a>Β420</a> ἀλλ᾽ ὅ γε δέκτο μὲν ἱρά, πόνον δ᾽ ἀμέγαρτον ὄφελλεν.</p>
<p><a>Β421</a> αὐτὰρ ἐπεί ῥ᾽ εὔξαντο καὶ οὐλοχύτας προβάλοντο,</p>
<p><a>Β422</a> αὐέρυσαν μὲν πρῶτα καὶ ἔσφαξαν καὶ ἔδειραν,</p>
<p><a>Β423</a> μηρούς τ᾽ ἐξέταμον κατά τε κνίσῃ ἐκάλυψαν</p>
<p><a>Β424</a> δίπτυχα ποιήσαντες, ἐπ᾽ αὐτῶν δ᾽ ὠμοθέτησαν.</p>
<p><a>Β425</a> καὶ τὰ μὲν ἂρ σχίζῃσιν ἀφύλλοισιν κατέκαιον,</p>
<p><a>Β426</a> σπλάγχνα δ᾽ ἄρ᾽ ἀμπείραντες ὑπείρεχον Ἡφαίστοιο.</p>
<p><a>Β427</a> αὐτὰρ ἐπεὶ κατὰ μῆρε κάη καὶ σπλάγχνα πάσαντο,</p>
<p><a>Β428</a> μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,</p>
<p><a>Β429</a> ὤπτησάν τε περιφραδέως, ἐρύσαντό τε πάντα.</p>
<p><a>Β430</a> αὐτὰρ ἐπεὶ παύσαντο πόνου τετύκοντό τε δαῖτα</p>
<p><a>Β431</a> δαίνυντ᾽, οὐδέ τι θυμὸς ἐδεύετο δαιτὸς ἐΐσης.</p>
<p><a>Β432</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Β433</a> τοῖς ἄρα μύθων ἦρχε Γερήνιος ἱππότα Νέστωρ:</p>
<p><a>Β434</a> Ἀτρεΐδη κύδιστε ἄναξ ἀνδρῶν Ἀγάμεμνον,</p>
<p><a>Β435</a> μηκέτι νῦν δήθ᾽ αὖθι λεγώμεθα, μηδ᾽ ἔτι δηρὸν</p>
<p><a>Β436</a> ἀμβαλλώμεθα ἔργον ὃ δὴ θεὸς ἐγγυαλίζει.</p>
<p><a>Β437</a> ἀλλ᾽ ἄγε κήρυκες μὲν Ἀχαιῶν χαλκοχιτώνων</p>
<p><a>Β438</a> λαὸν κηρύσσοντες ἀγειρόντων κατὰ νῆας,</p>
<p><a>Β439</a> ἡμεῖς δ᾽ ἀθρόοι ὧδε κατὰ στρατὸν εὐρὺν Ἀχαιῶν</p>
<p><a>Β440</a> ἴομεν ὄφρα κε θᾶσσον ἐγείρομεν ὀξὺν Ἄρηα.</p>
<p><a>Β441</a> ὣς ἔφατ᾽, οὐδ᾽ ἀπίθησεν ἄναξ ἀνδρῶν Ἀγαμέμνων.</p>
<p><a>Β442</a> αὐτίκα κηρύκεσσι λιγυφθόγγοισι κέλευσε</p>
<p><a>Β443</a> κηρύσσειν πόλεμον δὲ κάρη κομόωντας Ἀχαιούς:</p>
<p><a>Β444</a> οἳ μὲν ἐκήρυσσον, τοὶ δ᾽ ἠγείροντο μάλ᾽ ὦκα.</p>
<p><a>Β445</a> οἳ δ᾽ ἀμφ᾽ Ἀτρεΐωνα διοτρεφέες βασιλῆες</p>
<p><a>Β446</a> θῦνον κρίνοντες, μετὰ δὲ γλαυκῶπις Ἀθήνη</p>
<p><a>Β447</a> αἰγίδ᾽ ἔχουσ᾽ ἐρίτιμον ἀγήρων ἀθανάτην τε,</p>
<p><a>Β448</a> τῆς ἑκατὸν θύσανοι παγχρύσεοι ἠερέθονται,</p>
<p><a>Β449</a> πάντες ἐϋπλεκέες, ἑκατόμβοιος δὲ ἕκαστος:</p>
<p><a>Β450</a> σὺν τῇ παιφάσσουσα διέσσυτο λαὸν Ἀχαιῶν</p>
<p><a>Β451</a> ὀτρύνουσ᾽ ἰέναι: ἐν δὲ σθένος ὦρσεν ἑκάστῳ</p>
<p><a>Β452</a> καρδίῃ ἄλληκτον πολεμίζειν ἠδὲ μάχεσθαι.</p>
<p><a>Β453</a> τοῖσι δ᾽ ἄφαρ πόλεμος γλυκίων γένετ᾽ ἠὲ νέεσθαι</p>
<p><a>Β454</a> ἐν νηυσὶ γλαφυρῇσι φίλην ἐς πατρίδα γαῖαν.</p>
<p><a>Β455</a> ἠΰτε πῦρ ἀΐδηλον ἐπιφλέγει ἄσπετον ὕλην</p>
<p><a>Β456</a> οὔρεος ἐν κορυφῇς, ἕκαθεν δέ τε φαίνεται αὐγή,</p>
<p><a>Β457</a> ὣς τῶν ἐρχομένων ἀπὸ χαλκοῦ θεσπεσίοιο</p>
<p><a>Β458</a> αἴγλη παμφανόωσα δι᾽ αἰθέρος οὐρανὸν ἷκε.</p>
<p><a>Β459</a> τῶν δ᾽ ὥς τ᾽ ὀρνίθων πετεηνῶν ἔθνεα πολλὰ</p>
<p><a>Β460</a> χηνῶν ἢ γεράνων ἢ κύκνων δουλιχοδείρων</p>
<p><a>Β461</a> Ἀσίω ἐν λειμῶνι Καϋστρίου ἀμφὶ ῥέεθρα</p>
<p><a>Β462</a> ἔνθα καὶ ἔνθα ποτῶνται ἀγαλλόμενα πτερύγεσσι</p>
<p><a>Β463</a> κλαγγηδὸν προκαθιζόντων, σμαραγεῖ δέ τε λειμών,</p>
<p><a>Β464</a> ὣς τῶν ἔθνεα πολλὰ νεῶν ἄπο καὶ κλισιάων</p>
<p><a>Β465</a> ἐς πεδίον προχέοντο Σκαμάνδριον: αὐτὰρ ὑπὸ χθὼν</p>
<p><a>Β466</a> σμερδαλέον κονάβιζε ποδῶν αὐτῶν τε καὶ ἵππων.</p>
<p><a>Β467</a> ἔσταν δ᾽ ἐν λειμῶνι Σκαμανδρίῳ ἀνθεμόεντι</p>
<p><a>Β468</a> μυρίοι, ὅσσά τε φύλλα καὶ ἄνθεα γίγνεται ὥρῃ.</p>
<p><a>Β469</a> ἠΰτε μυιάων ἁδινάων ἔθνεα πολλὰ</p>
<p><a>Β470</a> αἵ τε κατὰ σταθμὸν ποιμνήϊον ἠλάσκουσιν</p>
<p><a>Β471</a> ὥρῃ ἐν εἰαρινῇ ὅτε τε γλάγος ἄγγεα δεύει,</p>
<p><a>Β472</a> τόσσοι ἐπὶ Τρώεσσι κάρη κομόωντες Ἀχαιοὶ</p>
<p><a>Β473</a> ἐν πεδίῳ ἵσταντο διαρραῖσαι μεμαῶτες.</p>
<p><a>Β474</a> τοὺς δ᾽ ὥς τ᾽ αἰπόλια πλατέ᾽ αἰγῶν αἰπόλοι ἄνδρες</p>
<p><a>Β475</a> ῥεῖα διακρίνωσιν ἐπεί κε νομῷ μιγέωσιν,</p>
<p><a>Β476</a> ὣς τοὺς ἡγεμόνες διεκόσμεον ἔνθα καὶ ἔνθα</p>
<p><a>Β477</a> ὑσμίνην δ᾽ ἰέναι, μετὰ δὲ κρείων Ἀγαμέμνων</p>
<p><a>Β478</a> ὄμματα καὶ κεφαλὴν ἴκελος Διὶ τερπικεραύνῳ,</p>
<p><a>Β479</a> Ἄρεϊ δὲ ζώνην, στέρνον δὲ Ποσειδάωνι.</p>
<p><a>Β480</a> ἠΰτε βοῦς ἀγέληφι μέγ᾽ ἔξοχος ἔπλετο πάντων</p>
<p><a>Β481</a> ταῦρος: ὃ γάρ τε βόεσσι μεταπρέπει ἀγρομένῃσι:</p>
<p><a>Β482</a> τοῖον ἄρ᾽ Ἀτρεΐδην θῆκε Ζεὺς ἤματι κείνῳ</p>
<p><a>Β483</a> ἐκπρεπέ᾽ ἐν πολλοῖσι καὶ ἔξοχον ἡρώεσσιν.</p>
<p><a>Β484</a> ἔσπετε νῦν μοι Μοῦσαι Ὀλύμπια δώματ᾽ ἔχουσαι:</p>
<p><a>Β485</a> ὑμεῖς γὰρ θεαί ἐστε πάρεστέ τε ἴστέ τε πάντα,</p>
<p><a>Β486</a> ἡμεῖς δὲ κλέος οἶον ἀκούομεν οὐδέ τι ἴδμεν:</p>
<p><a>Β487</a> οἵ τινες ἡγεμόνες Δαναῶν καὶ κοίρανοι ἦσαν:</p>
<p><a>Β488</a> πληθὺν δ᾽ οὐκ ἂν ἐγὼ μυθήσομαι οὐδ᾽ ὀνομήνω,</p>
<p><a>Β489</a> οὐδ᾽ εἴ μοι δέκα μὲν γλῶσσαι, δέκα δὲ στόματ᾽ εἶεν,</p>
<p><a>Β490</a> φωνὴ δ᾽ ἄρρηκτος, χάλκεον δέ μοι ἦτορ ἐνείη,</p>
<p><a>Β491</a> εἰ μὴ Ὀλυμπιάδες Μοῦσαι Διὸς αἰγιόχοιο</p>
<p><a>Β492</a> θυγατέρες μνησαίαθ᾽ ὅσοι ὑπὸ Ἴλιον ἦλθον:</p>
<p><a>Β493</a> ἀρχοὺς αὖ νηῶν ἐρέω νῆάς τε προπάσας.</p>
<p><a>Β494</a> Βοιωτῶν μὲν Πηνέλεως καὶ Λήϊτος ἦρχον</p>
<p><a>Β495</a> Ἀρκεσίλαός τε Προθοήνωρ τε Κλονίος τε,</p>
<p><a>Β496</a> οἵ θ᾽ Ὑρίην ἐνέμοντο καὶ Αὐλίδα πετρήεσσαν</p>
<p><a>Β497</a> Σχοῖνόν τε Σκῶλόν τε πολύκνημόν τ᾽ Ἐτεωνόν,</p>
<p><a>Β498</a> Θέσπειαν Γραῖάν τε καὶ εὐρύχορον Μυκαλησσόν,</p>
<p><a>Β499</a> οἵ τ᾽ ἀμφ᾽ Ἅρμ᾽ ἐνέμοντο καὶ Εἰλέσιον καὶ Ἐρυθράς,</p>
<p><a>Β500</a> οἵ τ᾽ Ἐλεῶν᾽ εἶχον ἠδ᾽ Ὕλην καὶ Πετεῶνα,</p>
<p><a>Β501</a> Ὠκαλέην Μεδεῶνά τ᾽ ἐϋκτίμενον πτολίεθρον,</p>
<p><a>Β502</a> Κώπας Εὔτρησίν τε πολυτρήρωνά τε Θίσβην,</p>
<p><a>Β503</a> οἵ τε Κορώνειαν καὶ ποιήενθ᾽ Ἁλίαρτον,</p>
<p><a>Β504</a> οἵ τε Πλάταιαν ἔχον ἠδ᾽ οἳ Γλισᾶντ᾽ ἐνέμοντο,</p>
<p><a>Β505</a> οἵ θ᾽ Ὑποθήβας εἶχον ἐϋκτίμενον πτολίεθρον,</p>
<p><a>Β506</a> Ὀγχηστόν θ᾽ ἱερὸν Ποσιδήϊον ἀγλαὸν ἄλσος,</p>
<p><a>Β507</a> οἵ τε πολυστάφυλον Ἄρνην ἔχον, οἵ τε Μίδειαν</p>
<p><a>Β508</a> Νῖσάν τε ζαθέην Ἀνθηδόνα τ᾽ ἐσχατόωσαν:</p>
<p><a>Β509</a> τῶν μὲν πεντήκοντα νέες κίον, ἐν δὲ ἑκάστῃ</p>
<p><a>Β510</a> κοῦροι Βοιωτῶν ἑκατὸν καὶ εἴκοσι βαῖνον.</p>
<p><a>Β511</a> οἳ δ᾽ Ἀσπληδόνα ναῖον ἰδ᾽ Ὀρχομενὸν Μινύειον,</p>
<p><a>Β512</a> τῶν ἦρχ᾽ Ἀσκάλαφος καὶ Ἰάλμενος υἷες Ἄρηος</p>
<p><a>Β513</a> οὓς τέκεν Ἀστυόχη δόμῳ Ἄκτορος Ἀζεΐδαο,</p>
<p><a>Β514</a> παρθένος αἰδοίη ὑπερώϊον εἰσαναβᾶσα</p>
<p><a>Β515</a> Ἄρηϊ κρατερῷ: ὃ δέ οἱ παρελέξατο λάθρῃ:</p>
<p><a>Β516</a> τοῖς δὲ τριήκοντα γλαφυραὶ νέες ἐστιχόωντο.</p>
<p><a>Β517</a> αὐτὰρ Φωκήων Σχεδίος καὶ Ἐπίστροφος ἦρχον</p>
<p><a>Β518</a> υἷες Ἰφίτου μεγαθύμου Ναυβολίδαο,</p>
<p><a>Β519</a> οἳ Κυπάρισσον ἔχον Πυθῶνά τε πετρήεσσαν</p>
<p><a>Β520</a> Κρῖσάν τε ζαθέην καὶ Δαυλίδα καὶ Πανοπῆα,</p>
<p><a>Β521</a> οἵ τ᾽ Ἀνεμώρειαν καὶ Ὑάμπολιν ἀμφενέμοντο,</p>
<p><a>Β522</a> οἵ τ᾽ ἄρα πὰρ ποταμὸν Κηφισὸν δῖον ἔναιον,</p>
<p><a>Β523</a> οἵ τε Λίλαιαν ἔχον πηγῇς ἔπι Κηφισοῖο:</p>
<p><a>Β524</a> τοῖς δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β525</a> οἳ μὲν Φωκήων στίχας ἵστασαν ἀμφιέποντες,</p>
<p><a>Β526</a> Βοιωτῶν δ᾽ ἔμπλην ἐπ᾽ ἀριστερὰ θωρήσσοντο.</p>
<p><a>Β527</a> Λοκρῶν δ᾽ ἡγεμόνευεν Ὀϊλῆος ταχὺς Αἴας</p>
<p><a>Β528</a> μείων, οὔ τι τόσος γε ὅσος Τελαμώνιος Αἴας</p>
<p><a>Β529</a> ἀλλὰ πολὺ μείων: ὀλίγος μὲν ἔην λινοθώρηξ,</p>
<p><a>Β530</a> ἐγχείῃ δ᾽ ἐκέκαστο Πανέλληνας καὶ Ἀχαιούς:</p>
<p><a>Β531</a> οἳ Κῦνόν τ᾽ ἐνέμοντ᾽ Ὀπόεντά τε Καλλίαρόν τε</p>
<p><a>Β532</a> Βῆσσάν τε Σκάρφην τε καὶ Αὐγειὰς ἐρατεινὰς</p>
<p><a>Β533</a> Τάρφην τε Θρόνιον τε Βοαγρίου ἀμφὶ ῥέεθρα:</p>
<p><a>Β534</a> τῷ δ᾽ ἅμα τεσσαράκοντα μέλαιναι νῆες ἕποντο</p>
<p><a>Β535</a> Λοκρῶν, οἳ ναίουσι πέρην ἱερῆς Εὐβοίης.</p>
<p><a>Β536</a> οἳ δ᾽ Εὔβοιαν ἔχον μένεα πνείοντες Ἄβαντες</p>
<p><a>Β537</a> Χαλκίδα τ᾽ Εἰρέτριάν τε πολυστάφυλόν θ᾽ Ἱστίαιαν</p>
<p><a>Β538</a> Κήρινθόν τ᾽ ἔφαλον Δίου τ᾽ αἰπὺ πτολίεθρον,</p>
<p><a>Β539</a> οἵ τε Κάρυστον ἔχον ἠδ᾽ οἳ Στύρα ναιετάασκον,</p>
<p><a>Β540</a> τῶν αὖθ᾽ ἡγεμόνευ᾽ Ἐλεφήνωρ ὄζος Ἄρηος</p>
<p><a>Β541</a> Χαλκωδοντιάδης μεγαθύμων ἀρχὸς Ἀβάντων.</p>
<p><a>Β542</a> τῷ δ᾽ ἅμ᾽ Ἄβαντες ἕποντο θοοὶ ὄπιθεν κομόωντες</p>
<p><a>Β543</a> αἰχμηταὶ μεμαῶτες ὀρεκτῇσιν μελίῃσι</p>
<p><a>Β544</a> θώρηκας ῥήξειν δηΐων ἀμφὶ στήθεσσι:</p>
<p><a>Β545</a> τῷ δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β546</a> οἳ δ᾽ ἄρ᾽ Ἀθήνας εἶχον ἐϋκτίμενον πτολίεθρον</p>
<p><a>Β547</a> δῆμον Ἐρεχθῆος μεγαλήτορος, ὅν ποτ᾽ Ἀθήνη</p>
<p><a>Β548</a> θρέψε Διὸς θυγάτηρ, τέκε δὲ ζείδωρος ἄρουρα,</p>
<p><a>Β549</a> κὰδ δ᾽ ἐν Ἀθήνῃς εἷσεν ἑῷ ἐν πίονι νηῷ:</p>
<p><a>Β550</a> ἔνθα δέ μιν ταύροισι καὶ ἀρνειοῖς ἱλάονται</p>
<p><a>Β551</a> κοῦροι Ἀθηναίων περιτελλομένων ἐνιαυτῶν:</p>
<p><a>Β552</a> τῶν αὖθ᾽ ἡγεμόνευ᾽ υἱὸς Πετεῶο Μενεσθεύς.</p>
<p><a>Β553</a> τῷ δ᾽ οὔ πώ τις ὁμοῖος ἐπιχθόνιος γένετ᾽ ἀνὴρ</p>
<p><a>Β554</a> κοσμῆσαι ἵππους τε καὶ ἀνέρας ἀσπιδιώτας:</p>
<p><a>Β555</a> Νέστωρ οἶος ἔριζεν: ὃ γὰρ προγενέστερος ἦεν:</p>
<p><a>Β556</a> τῷ δ᾽ ἅμα πεντήκοντα μέλαιναι νῆες ἕποντο.</p>
<p><a>Β557</a> Αἴας δ᾽ ἐκ Σαλαμῖνος ἄγεν δυοκαίδεκα νῆας,</p>
<p><a>Β558</a> στῆσε δ᾽ ἄγων ἵν᾽ Ἀθηναίων ἵσταντο φάλαγγες.</p>
<p><a>Β559</a> οἳ δ᾽ Ἄργός τ᾽ εἶχον Τίρυνθά τε τειχιόεσσαν</p>
<p><a>Β560</a> Ἑρμιόνην Ἀσίνην τε, βαθὺν κατὰ κόλπον ἐχούσας,</p>
<p><a>Β561</a> Τροιζῆν᾽ Ἠϊόνας τε καὶ ἀμπελόεντ᾽ Ἐπίδαυρον,</p>
<p><a>Β562</a> οἵ τ᾽ ἔχον Αἴγιναν Μάσητά τε κοῦροι Ἀχαιῶν,</p>
<p><a>Β563</a> τῶν αὖθ᾽ ἡγεμόνευε βοὴν ἀγαθὸς Διομήδης</p>
<p><a>Β564</a> καὶ Σθένελος, Καπανῆος ἀγακλειτοῦ φίλος υἱός:</p>
<p><a>Β565</a> τοῖσι δ᾽ ἅμ᾽ Εὐρύαλος τρίτατος κίεν ἰσόθεος φὼς</p>
<p><a>Β566</a> Μηκιστέος υἱὸς Ταλαϊονίδαο ἄνακτος:</p>
<p><a>Β567</a> συμπάντων δ᾽ ἡγεῖτο βοὴν ἀγαθὸς Διομήδης:</p>
<p><a>Β568</a> τοῖσι δ᾽ ἅμ᾽ ὀγδώκοντα μέλαιναι νῆες ἕποντο.</p>
<p><a>Β569</a> οἳ δὲ Μυκήνας εἶχον ἐϋκτίμενον πτολίεθρον</p>
<p><a>Β570</a> ἀφνειόν τε Κόρινθον ἐϋκτιμένας τε Κλεωνάς,</p>
<p><a>Β571</a> Ὀρνειάς τ᾽ ἐνέμοντο Ἀραιθυρέην τ᾽ ἐρατεινὴν</p>
<p><a>Β572</a> καὶ Σικυῶν᾽, ὅθ᾽ ἄρ᾽ Ἄδρηστος πρῶτ᾽ ἐμβασίλευεν,</p>
<p><a>Β573</a> οἵ θ᾽ Ὑπερησίην τε καὶ αἰπεινὴν Γονόεσσαν</p>
<p><a>Β574</a> Πελλήνην τ᾽ εἶχον ἠδ᾽ Αἴγιον ἀμφενέμοντο</p>
<p><a>Β575</a> Αἰγιαλόν τ᾽ ἀνὰ πάντα καὶ ἀμφ᾽ Ἑλίκην εὐρεῖαν,</p>
<p><a>Β576</a> τῶν ἑκατὸν νηῶν ἦρχε κρείων Ἀγαμέμνων</p>
<p><a>Β577</a> Ἀτρεΐδης: ἅμα τῷ γε πολὺ πλεῖστοι καὶ ἄριστοι</p>
<p><a>Β578</a> λαοὶ ἕποντ᾽: ἐν δ᾽ αὐτὸς ἐδύσετο νώροπα χαλκὸν</p>
<p><a>Β579</a> κυδιόων, πᾶσιν δὲ μετέπρεπεν ἡρώεσσιν</p>
<p><a>Β580</a> οὕνεκ᾽ ἄριστος ἔην πολὺ δὲ πλείστους ἄγε λαούς.</p>
<p><a>Β581</a> οἳ δ᾽ εἶχον κοίλην Λακεδαίμονα κητώεσσαν,</p>
<p><a>Β582</a> Φᾶρίν τε Σπάρτην τε πολυτρήρωνά τε Μέσσην,</p>
<p><a>Β583</a> Βρυσειάς τ᾽ ἐνέμοντο καὶ Αὐγειὰς ἐρατεινάς,</p>
<p><a>Β584</a> οἵ τ᾽ ἄρ᾽ Ἀμύκλας εἶχον Ἕλος τ᾽ ἔφαλον πτολίεθρον,</p>
<p><a>Β585</a> οἵ τε Λάαν εἶχον ἠδ᾽ Οἴτυλον ἀμφενέμοντο,</p>
<p><a>Β586</a> τῶν οἱ ἀδελφεὸς ἦρχε βοὴν ἀγαθὸς Μενέλαος</p>
<p><a>Β587</a> ἑξήκοντα νεῶν: ἀπάτερθε δὲ θωρήσσοντο:</p>
<p><a>Β588</a> ἐν δ᾽ αὐτὸς κίεν ᾗσι προθυμίῃσι πεποιθὼς</p>
<p><a>Β589</a> ὀτρύνων πόλεμον δέ: μάλιστα δὲ ἵετο θυμῷ</p>
<p><a>Β590</a> τίσασθαι Ἑλένης ὁρμήματά τε στοναχάς τε.</p>
<p><a>Β591</a> οἳ δὲ Πύλον τ᾽ ἐνέμοντο καὶ Ἀρήνην ἐρατεινὴν</p>
<p><a>Β592</a> καὶ Θρύον Ἀλφειοῖο πόρον καὶ ἐΰκτιτον Αἰπὺ</p>
<p><a>Β593</a> καὶ Κυπαρισσήεντα καὶ Ἀμφιγένειαν ἔναιον</p>
<p><a>Β594</a> καὶ Πτελεὸν καὶ Ἕλος καὶ Δώριον, ἔνθά τε Μοῦσαι</p>
<p><a>Β595</a> ἀντόμεναι Θάμυριν τὸν Θρήϊκα παῦσαν ἀοιδῆς</p>
<p><a>Β596</a> Οἰχαλίηθεν ἰόντα παρ᾽ Εὐρύτου Οἰχαλιῆος:</p>
<p><a>Β597</a> στεῦτο γὰρ εὐχόμενος νικησέμεν εἴ περ ἂν αὐταὶ</p>
<p><a>Β598</a> Μοῦσαι ἀείδοιεν κοῦραι Διὸς αἰγιόχοιο:</p>
<p><a>Β599</a> αἳ δὲ χολωσάμεναι πηρὸν θέσαν, αὐτὰρ ἀοιδὴν</p>
<p><a>Β600</a> θεσπεσίην ἀφέλοντο καὶ ἐκλέλαθον κιθαριστύν:</p>
<p><a>Β601</a> τῶν αὖθ᾽ ἡγεμόνευε Γερήνιος ἱππότα Νέστωρ:</p>
<p><a>Β602</a> τῷ δ᾽ ἐνενήκοντα γλαφυραὶ νέες ἐστιχόωντο.</p>
<p><a>Β603</a> οἳ δ᾽ ἔχον Ἀρκαδίην ὑπὸ Κυλλήνης ὄρος αἰπὺ</p>
<p><a>Β604</a> Αἰπύτιον παρὰ τύμβον ἵν᾽ ἀνέρες ἀγχιμαχηταί,</p>
<p><a>Β605</a> οἳ Φενεόν τ᾽ ἐνέμοντο καὶ Ὀρχομενὸν πολύμηλον</p>
<p><a>Β606</a> Ῥίπην τε Στρατίην τε καὶ ἠνεμόεσσαν Ἐνίσπην</p>
<p><a>Β607</a> καὶ Τεγέην εἶχον καὶ Μαντινέην ἐρατεινὴν</p>
<p><a>Β608</a> Στύμφηλόν τ᾽ εἶχον καὶ Παρρασίην ἐνέμοντο,</p>
<p><a>Β609</a> τῶν ἦρχ᾽ Ἀγκαίοιο πάϊς κρείων Ἀγαπήνωρ</p>
<p><a>Β610</a> ἑξήκοντα νεῶν: πολέες δ᾽ ἐν νηῒ ἑκάστῃ</p>
<p><a>Β611</a> Ἀρκάδες ἄνδρες ἔβαινον ἐπιστάμενοι πολεμίζειν.</p>
<p><a>Β612</a> αὐτὸς γάρ σφιν δῶκεν ἄναξ ἀνδρῶν Ἀγαμέμνων</p>
<p><a>Β613</a> νῆας ἐϋσσέλμους περάαν ἐπὶ οἴνοπα πόντον</p>
<p><a>Β614</a> Ἀτρεΐδης, ἐπεὶ οὔ σφι θαλάσσια ἔργα μεμήλει.</p>
<p><a>Β615</a> οἳ δ᾽ ἄρα Βουπράσιόν τε καὶ Ἤλιδα δῖαν ἔναιον</p>
<p><a>Β616</a> ὅσσον ἐφ᾽ Ὑρμίνη καὶ Μύρσινος ἐσχατόωσα</p>
<p><a>Β617</a> πέτρη τ᾽ Ὠλενίη καὶ Ἀλήσιον ἐντὸς ἐέργει,</p>
<p><a>Β618</a> τῶν αὖ τέσσαρες ἀρχοὶ ἔσαν, δέκα δ᾽ ἀνδρὶ ἑκάστῳ</p>
<p><a>Β619</a> νῆες ἕποντο θοαί, πολέες δ᾽ ἔμβαινον Ἐπειοί.</p>
<p><a>Β620</a> τῶν μὲν ἄρ᾽ Ἀμφίμαχος καὶ Θάλπιος ἡγησάσθην</p>
<p><a>Β621</a> υἷες ὃ μὲν Κτεάτου, ὃ δ᾽ ἄρ᾽ Εὐρύτου, Ἀκτορίωνε:</p>
<p><a>Β622</a> τῶν δ᾽ Ἀμαρυγκεΐδης ἦρχε κρατερὸς Διώρης:</p>
<p><a>Β623</a> τῶν δὲ τετάρτων ἦρχε Πολύξεινος θεοειδὴς</p>
<p><a>Β624</a> υἱὸς Ἀγασθένεος Αὐγηϊάδαο ἄνακτος.</p>
<p><a>Β625</a> οἳ δ᾽ ἐκ Δουλιχίοιο Ἐχινάων θ᾽ ἱεράων</p>
<p><a>Β626</a> νήσων, αἳ ναίουσι πέρην ἁλὸς Ἤλιδος ἄντα,</p>
<p><a>Β627</a> τῶν αὖθ᾽ ἡγεμόνευε Μέγης ἀτάλαντος Ἄρηϊ</p>
<p><a>Β628</a> Φυλεΐδης, ὃν τίκτε Διῒ φίλος ἱππότα Φυλεύς,</p>
<p><a>Β629</a> ὅς ποτε Δουλίχιον δ᾽ ἀπενάσσατο πατρὶ χολωθείς:</p>
<p><a>Β630</a> τῷ δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β631</a> αὐτὰρ Ὀδυσσεὺς ἦγε Κεφαλλῆνας μεγαθύμους,</p>
<p><a>Β632</a> οἵ ῥ᾽ Ἰθάκην εἶχον καὶ Νήριτον εἰνοσίφυλλον</p>
<p><a>Β633</a> καὶ Κροκύλει᾽ ἐνέμοντο καὶ Αἰγίλιπα τρηχεῖαν,</p>
<p><a>Β634</a> οἵ τε Ζάκυνθον ἔχον ἠδ᾽ οἳ Σάμον ἀμφενέμοντο,</p>
<p><a>Β635</a> οἵ τ᾽ ἤπειρον ἔχον ἠδ᾽ ἀντιπέραι᾽ ἐνέμοντο:</p>
<p><a>Β636</a> τῶν μὲν Ὀδυσσεὺς ἦρχε Διὶ μῆτιν ἀτάλαντος:</p>
<p><a>Β637</a> τῷ δ᾽ ἅμα νῆες ἕποντο δυώδεκα μιλτοπάρῃοι.</p>
<p><a>Β638</a> Αἰτωλῶν δ᾽ ἡγεῖτο Θόας Ἀνδραίμονος υἱός,</p>
<p><a>Β639</a> οἳ Πλευρῶν᾽ ἐνέμοντο καὶ Ὤλενον ἠδὲ Πυλήνην</p>
<p><a>Β640</a> Χαλκίδα τ᾽ ἀγχίαλον Καλυδῶνά τε πετρήεσσαν:</p>
<p><a>Β641</a> οὐ γὰρ ἔτ᾽ Οἰνῆος μεγαλήτορος υἱέες ἦσαν,</p>
<p><a>Β642</a> οὐδ᾽ ἄρ᾽ ἔτ᾽ αὐτὸς ἔην, θάνε δὲ ξανθὸς Μελέαγρος:</p>
<p><a>Β643</a> τῷ δ᾽ ἐπὶ πάντ᾽ ἐτέταλτο ἀνασσέμεν Αἰτωλοῖσι:</p>
<p><a>Β644</a> τῷ δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β645</a> Κρητῶν δ᾽ Ἰδομενεὺς δουρὶ κλυτὸς ἡγεμόνευεν,</p>
<p><a>Β646</a> οἳ Κνωσόν τ᾽ εἶχον Γόρτυνά τε τειχιόεσσαν,</p>
<p><a>Β647</a> Λύκτον Μίλητόν τε καὶ ἀργινόεντα Λύκαστον</p>
<p><a>Β648</a> Φαιστόν τε Ῥύτιόν τε, πόλεις εὖ ναιετοώσας,</p>
<p><a>Β649</a> ἄλλοι θ᾽ οἳ Κρήτην ἑκατόμπολιν ἀμφενέμοντο.</p>
<p><a>Β650</a> τῶν μὲν ἄρ᾽ Ἰδομενεὺς δουρὶ κλυτὸς ἡγεμόνευε</p>
<p><a>Β651</a> Μηριόνης τ᾽ ἀτάλαντος Ἐνυαλίῳ ἀνδρειφόντῃ:</p>
<p><a>Β652</a> τοῖσι δ᾽ ἅμ᾽ ὀγδώκοντα μέλαιναι νῆες ἕποντο.</p>
<p><a>Β653</a> Τληπόλεμος δ᾽ Ἡρακλεΐδης ἠΰς τε μέγας τε</p>
<p><a>Β654</a> ἐκ Ῥόδου ἐννέα νῆας ἄγεν Ῥοδίων ἀγερώχων,</p>
<p><a>Β655</a> οἳ Ῥόδον ἀμφενέμοντο διὰ τρίχα κοσμηθέντες</p>
<p><a>Β656</a> Λίνδον Ἰηλυσόν τε καὶ ἀργινόεντα Κάμειρον.</p>
<p><a>Β657</a> τῶν μὲν Τληπόλεμος δουρὶ κλυτὸς ἡγεμόνευεν,</p>
<p><a>Β658</a> ὃν τέκεν Ἀστυόχεια βίῃ Ἡρακληείῃ,</p>
<p><a>Β659</a> τὴν ἄγετ᾽ ἐξ Ἐφύρης ποταμοῦ ἄπο Σελλήεντος</p>
<p><a>Β660</a> πέρσας ἄστεα πολλὰ διοτρεφέων αἰζηῶν.</p>
<p><a>Β661</a> Τληπόλεμος δ᾽ ἐπεὶ οὖν τράφ᾽ ἐνὶ μεγάρῳ εὐπήκτῳ,</p>
<p><a>Β662</a> αὐτίκα πατρὸς ἑοῖο φίλον μήτρωα κατέκτα</p>
<p><a>Β663</a> ἤδη γηράσκοντα Λικύμνιον ὄζον Ἄρηος:</p>
<p><a>Β664</a> αἶψα δὲ νῆας ἔπηξε, πολὺν δ᾽ ὅ γε λαὸν ἀγείρας</p>
<p><a>Β665</a> βῆ φεύγων ἐπὶ πόντον: ἀπείλησαν γάρ οἱ ἄλλοι</p>
<p><a>Β666</a> υἱέες υἱωνοί τε βίης Ἡρακληείης.</p>
<p><a>Β667</a> αὐτὰρ ὅ γ᾽ ἐς Ῥόδον ἷξεν ἀλώμενος ἄλγεα πάσχων:</p>
<p><a>Β668</a> τριχθὰ δὲ ᾤκηθεν καταφυλαδόν, ἠδὲ φίληθεν</p>
<p><a>Β669</a> ἐκ Διός, ὅς τε θεοῖσι καὶ ἀνθρώποισιν ἀνάσσει,</p>
<p><a>Β670</a> καί σφιν θεσπέσιον πλοῦτον κατέχευε Κρονίων.</p>
<p><a>Β671</a> Νιρεὺς αὖ Σύμηθεν ἄγε τρεῖς νῆας ἐΐσας</p>
<p><a>Β672</a> Νιρεὺς Ἀγλαΐης υἱὸς Χαρόποιό τ᾽ ἄνακτος</p>
<p><a>Β673</a> Νιρεύς, ὃς κάλλιστος ἀνὴρ ὑπὸ Ἴλιον ἦλθε</p>
<p><a>Β674</a> τῶν ἄλλων Δαναῶν μετ᾽ ἀμύμονα Πηλεΐωνα:</p>
<p><a>Β675</a> ἀλλ᾽ ἀλαπαδνὸς ἔην, παῦρος δέ οἱ εἵπετο λαός.</p>
<p><a>Β676</a> οἳ δ᾽ ἄρα Νίσυρόν τ᾽ εἶχον Κράπαθόν τε Κάσον τε</p>
<p><a>Β677</a> καὶ Κῶν Εὐρυπύλοιο πόλιν νήσους τε Καλύδνας,</p>
<p><a>Β678</a> τῶν αὖ Φείδιππός τε καὶ Ἄντιφος ἡγησάσθην</p>
<p><a>Β679</a> Θεσσαλοῦ υἷε δύω Ἡρακλεΐδαο ἄνακτος:</p>
<p><a>Β680</a> τοῖς δὲ τριήκοντα γλαφυραὶ νέες ἐστιχόωντο.</p>
<p><a>Β681</a> νῦν αὖ τοὺς ὅσσοι τὸ Πελασγικὸν Ἄργος ἔναιον,</p>
<p><a>Β682</a> οἵ τ᾽ Ἄλον οἵ τ᾽ Ἀλόπην οἵ τε Τρηχῖνα νέμοντο,</p>
<p><a>Β683</a> οἵ τ᾽ εἶχον Φθίην ἠδ᾽ Ἑλλάδα καλλιγύναικα,</p>
<p><a>Β684</a> Μυρμιδόνες δὲ καλεῦντο καὶ Ἕλληνες καὶ Ἀχαιοί,</p>
<p><a>Β685</a> τῶν αὖ πεντήκοντα νεῶν ἦν ἀρχὸς Ἀχιλλεύς.</p>
<p><a>Β686</a> ἀλλ᾽ οἵ γ᾽ οὐ πολέμοιο δυσηχέος ἐμνώοντο:</p>
<p><a>Β687</a> οὐ γὰρ ἔην ὅς τίς σφιν ἐπὶ στίχας ἡγήσαιτο:</p>
<p><a>Β688</a> κεῖτο γὰρ ἐν νήεσσι ποδάρκης δῖος Ἀχιλλεὺς</p>
<p><a>Β689</a> κούρης χωόμενος Βρισηΐδος ἠϋκόμοιο,</p>
<p><a>Β690</a> τὴν ἐκ Λυρνησσοῦ ἐξείλετο πολλὰ μογήσας</p>
<p><a>Β691</a> Λυρνησσὸν διαπορθήσας καὶ τείχεα Θήβης,</p>
<p><a>Β692</a> κὰδ δὲ Μύνητ᾽ ἔβαλεν καὶ Ἐπίστροφον ἐγχεσιμώρους,</p>
<p><a>Β693</a> υἱέας Εὐηνοῖο Σεληπιάδαο ἄνακτος:</p>
<p><a>Β694</a> τῆς ὅ γε κεῖτ᾽ ἀχέων, τάχα δ᾽ ἀνστήσεσθαι ἔμελλεν.</p>
<p><a>Β695</a> οἳ δ᾽ εἶχον Φυλάκην καὶ Πύρασον ἀνθεμόεντα</p>
<p><a>Β696</a> Δήμητρος τέμενος, Ἴτωνά τε μητέρα μήλων,</p>
<p><a>Β697</a> ἀγχίαλόν τ᾽ Ἀντρῶνα ἰδὲ Πτελεὸν λεχεποίην,</p>
<p><a>Β698</a> τῶν αὖ Πρωτεσίλαος ἀρήϊος ἡγεμόνευε</p>
<p><a>Β699</a> ζωὸς ἐών: τότε δ᾽ ἤδη ἔχεν κάτα γαῖα μέλαινα.</p>
<p><a>Β700</a> τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο</p>
<p><a>Β701</a> καὶ δόμος ἡμιτελής: τὸν δ᾽ ἔκτανε Δάρδανος ἀνὴρ</p>
<p><a>Β702</a> νηὸς ἀποθρῴσκοντα πολὺ πρώτιστον Ἀχαιῶν.</p>
<p><a>Β703</a> οὐδὲ μὲν οὐδ᾽ οἳ ἄναρχοι ἔσαν, πόθεόν γε μὲν ἀρχόν:</p>
<p><a>Β704</a> ἀλλά σφεας κόσμησε Ποδάρκης ὄζος Ἄρηος</p>
<p><a>Β705</a> Ἰφίκλου υἱὸς πολυμήλου Φυλακίδαο</p>
<p><a>Β706</a> αὐτοκασίγνητος μεγαθύμου Πρωτεσιλάου</p>
<p><a>Β707</a> ὁπλότερος γενεῇ: ὁ δ᾽ ἅμα πρότερος καὶ ἀρείων</p>
<p><a>Β708</a> ἥρως Πρωτεσίλαος ἀρήϊος: οὐδέ τι λαοὶ</p>
<p><a>Β709</a> δεύονθ᾽ ἡγεμόνος, πόθεόν γε μὲν ἐσθλὸν ἐόντα:</p>
<p><a>Β710</a> τῷ δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β711</a> οἳ δὲ Φερὰς ἐνέμοντο παραὶ Βοιβηΐδα λίμνην</p>
<p><a>Β712</a> Βοίβην καὶ Γλαφύρας καὶ ἐϋκτιμένην Ἰαωλκόν,</p>
<p><a>Β713</a> τῶν ἦρχ᾽ Ἀδμήτοιο φίλος πάϊς ἕνδεκα νηῶν</p>
<p><a>Β714</a> Εὔμηλος, τὸν ὑπ᾽ Ἀδμήτῳ τέκε δῖα γυναικῶν</p>
<p><a>Β715</a> Ἄλκηστις Πελίαο θυγατρῶν εἶδος ἀρίστη.</p>
<p><a>Β716</a> οἳ δ᾽ ἄρα Μηθώνην καὶ Θαυμακίην ἐνέμοντο</p>
<p><a>Β717</a> καὶ Μελίβοιαν ἔχον καὶ Ὀλιζῶνα τρηχεῖαν,</p>
<p><a>Β718</a> τῶν δὲ Φιλοκτήτης ἦρχεν τόξων ἐῢ εἰδὼς</p>
<p><a>Β719</a> ἑπτὰ νεῶν: ἐρέται δ᾽ ἐν ἑκάστῃ πεντήκοντα</p>
<p><a>Β720</a> ἐμβέβασαν τόξων εὖ εἰδότες ἶφι μάχεσθαι.</p>
<p><a>Β721</a> ἀλλ᾽ ὃ μὲν ἐν νήσῳ κεῖτο κρατέρ᾽ ἄλγεα πάσχων</p>
<p><a>Β722</a> Λήμνῳ ἐν ἠγαθέῃ, ὅθι μιν λίπον υἷες Ἀχαιῶν</p>
<p><a>Β723</a> ἕλκεϊ μοχθίζοντα κακῷ ὀλοόφρονος ὕδρου:</p>
<p><a>Β724</a> ἔνθ᾽ ὅ γε κεῖτ᾽ ἀχέων: τάχα δὲ μνήσεσθαι ἔμελλον</p>
<p><a>Β725</a> Ἀργεῖοι παρὰ νηυσὶ Φιλοκτήταο ἄνακτος.</p>
<p><a>Β726</a> οὐδὲ μὲν οὐδ᾽ οἳ ἄναρχοι ἔσαν, πόθεόν γε μὲν ἀρχόν:</p>
<p><a>Β727</a> ἀλλὰ Μέδων κόσμησεν Ὀϊλῆος νόθος υἱός,</p>
<p><a>Β728</a> τόν ῥ᾽ ἔτεκεν Ῥήνη ὑπ᾽ Ὀϊλῆϊ πτολιπόρθῳ.</p>
<p><a>Β729</a> οἳ δ᾽ εἶχον Τρίκκην καὶ Ἰθώμην κλωμακόεσσαν,</p>
<p><a>Β730</a> οἵ τ᾽ ἔχον Οἰχαλίην πόλιν Εὐρύτου Οἰχαλιῆος,</p>
<p><a>Β731</a> τῶν αὖθ᾽ ἡγείσθην Ἀσκληπιοῦ δύο παῖδε</p>
<p><a>Β732</a> ἰητῆρ᾽ ἀγαθὼ Ποδαλείριος ἠδὲ Μαχάων:</p>
<p><a>Β733</a> τοῖς δὲ τριήκοντα γλαφυραὶ νέες ἐστιχόωντο.</p>
<p><a>Β734</a> οἳ δ᾽ ἔχον Ὀρμένιον, οἵ τε κρήνην Ὑπέρειαν,</p>
<p><a>Β735</a> οἵ τ᾽ ἔχον Ἀστέριον Τιτάνοιό τε λευκὰ κάρηνα,</p>
<p><a>Β736</a> τῶν ἦρχ᾽ Εὐρύπυλος Εὐαίμονος ἀγλαὸς υἱός:</p>
<p><a>Β737</a> τῷ δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β738</a> οἳ δ᾽ Ἄργισσαν ἔχον καὶ Γυρτώνην ἐνέμοντο,</p>
<p><a>Β739</a> Ὄρθην Ἠλώνην τε πόλιν τ᾽ Ὀλοοσσόνα λευκήν,</p>
<p><a>Β740</a> τῶν αὖθ᾽ ἡγεμόνευε μενεπτόλεμος Πολυποίτης</p>
<p><a>Β741</a> υἱὸς Πειριθόοιο τὸν ἀθάνατος τέκετο Ζεύς:</p>
<p><a>Β742</a> τόν ῥ᾽ ὑπὸ Πειριθόῳ τέκετο κλυτὸς Ἱπποδάμεια</p>
<p><a>Β743</a> ἤματι τῷ ὅτε Φῆρας ἐτίσατο λαχνήεντας,</p>
<p><a>Β744</a> τοὺς δ᾽ ἐκ Πηλίου ὦσε καὶ Αἰθίκεσσι πέλασσεν:</p>
<p><a>Β745</a> οὐκ οἶος, ἅμα τῷ γε Λεοντεὺς ὄζος Ἄρηος</p>
<p><a>Β746</a> υἱὸς ὑπερθύμοιο Κορώνου Καινεΐδαο:</p>
<p><a>Β747</a> τοῖς δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β748</a> Γουνεὺς δ᾽ ἐκ Κύφου ἦγε δύω καὶ εἴκοσι νῆας:</p>
<p><a>Β749</a> τῷ δ᾽ Ἐνιῆνες ἕποντο μενεπτόλεμοί τε Περαιβοὶ</p>
<p><a>Β750</a> οἳ περὶ Δωδώνην δυσχείμερον οἰκί᾽ ἔθεντο,</p>
<p><a>Β751</a> οἵ τ᾽ ἀμφ᾽ ἱμερτὸν Τιταρησσὸν ἔργα νέμοντο</p>
<p><a>Β752</a> ὅς ῥ᾽ ἐς Πηνειὸν προΐει καλλίρροον ὕδωρ,</p>
<p><a>Β753</a> οὐδ᾽ ὅ γε Πηνειῷ συμμίσγεται ἀργυροδίνῃ,</p>
<p><a>Β754</a> ἀλλά τέ μιν καθύπερθεν ἐπιρρέει ἠΰτ᾽ ἔλαιον:</p>
<p><a>Β755</a> ὅρκου γὰρ δεινοῦ Στυγὸς ὕδατός ἐστιν ἀπορρώξ.</p>
<p><a>Β756</a> Μαγνήτων δ᾽ ἦρχε Πρόθοος Τενθρηδόνος υἱός,</p>
<p><a>Β757</a> οἳ περὶ Πηνειὸν καὶ Πήλιον εἰνοσίφυλλον</p>
<p><a>Β758</a> ναίεσκον: τῶν μὲν Πρόθοος θοὸς ἡγεμόνευε,</p>
<p><a>Β759</a> τῷ δ᾽ ἅμα τεσσαράκοντα μέλαιναι νῆες ἕποντο.</p>
<p><a>Β760</a> οὗτοι ἄρ᾽ ἡγεμόνες Δαναῶν καὶ κοίρανοι ἦσαν:</p>
<p><a>Β761</a> τίς τὰρ τῶν ὄχ᾽ ἄριστος ἔην σύ μοι ἔννεπε Μοῦσα</p>
<p><a>Β762</a> αὐτῶν ἠδ᾽ ἵππων, οἳ ἅμ᾽ Ἀτρεΐδῃσιν ἕποντο.</p>
<p><a>Β763</a> ἵπποι μὲν μέγ᾽ ἄρισται ἔσαν Φηρητιάδαο,</p>
<p><a>Β764</a> τὰς Εὔμηλος ἔλαυνε ποδώκεας ὄρνιθας ὣς</p>
<p><a>Β765</a> ὄτριχας οἰέτεας σταφύλῇ ἐπὶ νῶτον ἐΐσας:</p>
<p><a>Β766</a> τὰς ἐν Πηρείῃ θρέψ᾽ ἀργυρότοξος Ἀπόλλων</p>
<p><a>Β767</a> ἄμφω θηλείας, φόβον Ἄρηος φορεούσας.</p>
<p><a>Β768</a> ἀνδρῶν αὖ μέγ᾽ ἄριστος ἔην Τελαμώνιος Αἴας</p>
<p><a>Β769</a> ὄφρ᾽ Ἀχιλεὺς μήνιεν: ὃ γὰρ πολὺ φέρτατος ἦεν,</p>
<p><a>Β770</a> ἵπποι θ᾽ οἳ φορέεσκον ἀμύμονα Πηλεΐωνα.</p>
<p><a>Β771</a> ἀλλ᾽ ὃ μὲν ἐν νήεσσι κορωνίσι ποντοπόροισι</p>
<p><a>Β772</a> κεῖτ᾽ ἀπομηνίσας Ἀγαμέμνονι ποιμένι λαῶν</p>
<p><a>Β773</a> Ἀτρεΐδῃ: λαοὶ δὲ παρὰ ῥηγμῖνι θαλάσσης</p>
<p><a>Β774</a> δίσκοισιν τέρποντο καὶ αἰγανέῃσιν ἱέντες</p>
<p><a>Β775</a> τόξοισίν θ᾽: ἵπποι δὲ παρ᾽ ἅρμασιν οἷσιν ἕκαστος</p>
<p><a>Β776</a> λωτὸν ἐρεπτόμενοι ἐλεόθρεπτόν τε σέλινον</p>
<p><a>Β777</a> ἕστασαν: ἅρματα δ᾽ εὖ πεπυκασμένα κεῖτο ἀνάκτων</p>
<p><a>Β778</a> ἐν κλισίῃς: οἳ δ᾽ ἀρχὸν ἀρηΐφιλον ποθέοντες</p>
<p><a>Β779</a> φοίτων ἔνθα καὶ ἔνθα κατὰ στρατὸν οὐδὲ μάχοντο.</p>
<p><a>Β780</a> οἳ δ᾽ ἄρ᾽ ἴσαν ὡς εἴ τε πυρὶ χθὼν πᾶσα νέμοιτο:</p>
<p><a>Β781</a> γαῖα δ᾽ ὑπεστενάχιζε Διὶ ὣς τερπικεραύνῳ</p>
<p><a>Β782</a> χωομένῳ ὅτε τ᾽ ἀμφὶ Τυφωέϊ γαῖαν ἱμάσσῃ</p>
<p><a>Β783</a> εἰν Ἀρίμοις, ὅθι φασὶ Τυφωέος ἔμμεναι εὐνάς:</p>
<p><a>Β784</a> ὣς ἄρα τῶν ὑπὸ ποσσὶ μέγα στεναχίζετο γαῖα</p>
<p><a>Β785</a> ἐρχομένων: μάλα δ᾽ ὦκα διέπρησσον πεδίοιο.</p>
<p><a>Β786</a> Τρωσὶν δ᾽ ἄγγελος ἦλθε ποδήνεμος ὠκέα Ἶρις</p>
<p><a>Β787</a> πὰρ Διὸς αἰγιόχοιο σὺν ἀγγελίῃ ἀλεγεινῇ:</p>
<p><a>Β788</a> οἳ δ᾽ ἀγορὰς ἀγόρευον ἐπὶ Πριάμοιο θύρῃσι</p>
<p><a>Β789</a> πάντες ὁμηγερέες ἠμὲν νέοι ἠδὲ γέροντες:</p>
<p><a>Β790</a> ἀγχοῦ δ᾽ ἱσταμένη προσέφη πόδας ὠκέα Ἶρις:</p>
<p><a>Β791</a> εἴσατο δὲ φθογγὴν υἷϊ Πριάμοιο Πολίτῃ,</p>
<p><a>Β792</a> ὃς Τρώων σκοπὸς ἷζε ποδωκείῃσι πεποιθὼς</p>
<p><a>Β793</a> τύμβῳ ἐπ᾽ ἀκροτάτῳ Αἰσυήταο γέροντος,</p>
<p><a>Β794</a> δέγμενος ὁππότε ναῦφιν ἀφορμηθεῖεν Ἀχαιοί:</p>
<p><a>Β795</a> τῷ μιν ἐεισαμένη προσέφη πόδας ὠκέα Ἶρις:</p>
<p><a>Β796</a> ὦ γέρον αἰεί τοι μῦθοι φίλοι ἄκριτοί εἰσιν,</p>
<p><a>Β797</a> ὥς ποτ᾽ ἐπ᾽ εἰρήνης: πόλεμος δ᾽ ἀλίαστος ὄρωρεν.</p>
<p><a>Β798</a> ἤδη μὲν μάλα πολλὰ μάχας εἰσήλυθον ἀνδρῶν,</p>
<p><a>Β799</a> ἀλλ᾽ οὔ πω τοιόνδε τοσόνδέ τε λαὸν ὄπωπα:</p>
<p><a>Β800</a> λίην γὰρ φύλλοισιν ἐοικότες ἢ ψαμάθοισιν</p>
<p><a>Β801</a> ἔρχονται πεδίοιο μαχησόμενοι προτὶ ἄστυ.</p>
<p><a>Β802</a> Ἕκτορ σοὶ δὲ μάλιστ᾽ ἐπιτέλλομαι, ὧδε δὲ ῥέξαι:</p>
<p><a>Β803</a> πολλοὶ γὰρ κατὰ ἄστυ μέγα Πριάμου ἐπίκουροι,</p>
<p><a>Β804</a> ἄλλη δ᾽ ἄλλων γλῶσσα πολυσπερέων ἀνθρώπων:</p>
<p><a>Β805</a> τοῖσιν ἕκαστος ἀνὴρ σημαινέτω οἷσί περ ἄρχει,</p>
<p><a>Β806</a> τῶν δ᾽ ἐξηγείσθω κοσμησάμενος πολιήτας.</p>
<p><a>Β807</a> ὣς ἔφαθ᾽, Ἕκτωρ δ᾽ οὔ τι θεᾶς ἔπος ἠγνοίησεν,</p>
<p><a>Β808</a> αἶψα δ᾽ ἔλυσ᾽ ἀγορήν: ἐπὶ τεύχεα δ᾽ ἐσσεύοντο:</p>
<p><a>Β809</a> πᾶσαι δ᾽ ὠΐγνυντο πύλαι, ἐκ δ᾽ ἔσσυτο λαὸς</p>
<p><a>Β810</a> πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει.</p>
<p><a>Β811</a> ἔστι δέ τις προπάροιθε πόλιος αἰπεῖα κολώνη</p>
<p><a>Β812</a> ἐν πεδίῳ ἀπάνευθε περίδρομος ἔνθα καὶ ἔνθα,</p>
<p><a>Β813</a> τὴν ἤτοι ἄνδρες Βατίειαν κικλήσκουσιν,</p>
<p><a>Β814</a> ἀθάνατοι δέ τε σῆμα πολυσκάρθμοιο Μυρίνης:</p>
<p><a>Β815</a> ἔνθα τότε Τρῶές τε διέκριθεν ἠδ᾽ ἐπίκουροι.</p>
<p><a>Β816</a> Τρωσὶ μὲν ἡγεμόνευε μέγας κορυθαίολος Ἕκτωρ</p>
<p><a>Β817</a> Πριαμίδης: ἅμα τῷ γε πολὺ πλεῖστοι καὶ ἄριστοι</p>
<p><a>Β818</a> λαοὶ θωρήσσοντο μεμαότες ἐγχείῃσι.</p>
<p><a>Β819</a> Δαρδανίων αὖτ᾽ ἦρχεν ἐῢς πάϊς Ἀγχίσαο</p>
<p><a>Β820</a> Αἰνείας, τὸν ὑπ᾽ Ἀγχίσῃ τέκε δῖ᾽ Ἀφροδίτη</p>
<p><a>Β821</a> Ἴδης ἐν κνημοῖσι θεὰ βροτῷ εὐνηθεῖσα,</p>
<p><a>Β822</a> οὐκ οἶος, ἅμα τῷ γε δύω Ἀντήνορος υἷε</p>
<p><a>Β823</a> Ἀρχέλοχός τ᾽ Ἀκάμας τε μάχης εὖ εἰδότε πάσης.</p>
<p><a>Β824</a> οἳ δὲ Ζέλειαν ἔναιον ὑπαὶ πόδα νείατον Ἴδης</p>
<p><a>Β825</a> ἀφνειοὶ πίνοντες ὕδωρ μέλαν Αἰσήποιο</p>
<p><a>Β826</a> Τρῶες, τῶν αὖτ᾽ ἦρχε Λυκάονος ἀγλαὸς υἱὸς</p>
<p><a>Β827</a> Πάνδαρος, ᾧ καὶ τόξον Ἀπόλλων αὐτὸς ἔδωκεν.</p>
<p><a>Β828</a> οἳ δ᾽ Ἀδρήστειάν τ᾽ εἶχον καὶ δῆμον Ἀπαισοῦ</p>
<p><a>Β829</a> καὶ Πιτύειαν ἔχον καὶ Τηρείης ὄρος αἰπύ,</p>
<p><a>Β830</a> τῶν ἦρχ᾽ Ἄδρηστός τε καὶ Ἄμφιος λινοθώρηξ</p>
<p><a>Β831</a> υἷε δύω Μέροπος Περκωσίου, ὃς περὶ πάντων</p>
<p><a>Β832</a> ᾔδεε μαντοσύνας, οὐδὲ οὓς παῖδας ἔασκε</p>
<p><a>Β833</a> στείχειν ἐς πόλεμον φθισήνορα: τὼ δέ οἱ οὔ τι</p>
<p><a>Β834</a> πειθέσθην: κῆρες γὰρ ἄγον μέλανος θανάτοιο.</p>
<p><a>Β835</a> οἳ δ᾽ ἄρα Περκώτην καὶ Πράκτιον ἀμφενέμοντο</p>
<p><a>Β836</a> καὶ Σηστὸν καὶ Ἄβυδον ἔχον καὶ δῖαν Ἀρίσβην,</p>
<p><a>Β837</a> τῶν αὖθ᾽ Ὑρτακίδης ἦρχ᾽ Ἄσιος ὄρχαμος ἀνδρῶν,</p>
<p><a>Β838</a> Ἄσιος Ὑρτακίδης ὃν Ἀρίσβηθεν φέρον ἵπποι</p>
<p><a>Β839</a> αἴθωνες μεγάλοι ποταμοῦ ἄπο Σελλήεντος.</p>
<p><a>Β840</a> Ἱππόθοος δ᾽ ἄγε φῦλα Πελασγῶν ἐγχεσιμώρων</p>
<p><a>Β841</a> τῶν οἳ Λάρισαν ἐριβώλακα ναιετάασκον:</p>
<p><a>Β842</a> τῶν ἦρχ᾽ Ἱππόθοός τε Πύλαιός τ᾽ ὄζος Ἄρηος,</p>
<p><a>Β843</a> υἷε δύω Λήθοιο Πελασγοῦ Τευταμίδαο.</p>
<p><a>Β844</a> αὐτὰρ Θρήϊκας ἦγ᾽ Ἀκάμας καὶ Πείροος ἥρως</p>
<p><a>Β845</a> ὅσσους Ἑλλήσποντος ἀγάρροος ἐντὸς ἐέργει.</p>
<p><a>Β846</a> Εὔφημος δ᾽ ἀρχὸς Κικόνων ἦν αἰχμητάων</p>
<p><a>Β847</a> υἱὸς Τροιζήνοιο διοτρεφέος Κεάδαο.</p>
<p><a>Β848</a> αὐτὰρ Πυραίχμης ἄγε Παίονας ἀγκυλοτόξους</p>
<p><a>Β849</a> τηλόθεν ἐξ Ἀμυδῶνος ἀπ᾽ Ἀξιοῦ εὐρὺ ῥέοντος,</p>
<p><a>Β850</a> Ἀξιοῦ οὗ κάλλιστον ὕδωρ ἐπικίδναται αἶαν.</p>
<p><a>Β851</a> Παφλαγόνων δ᾽ ἡγεῖτο Πυλαιμένεος λάσιον κῆρ</p>
<p><a>Β852</a> ἐξ Ἐνετῶν, ὅθεν ἡμιόνων γένος ἀγροτεράων,</p>
<p><a>Β853</a> οἵ ῥα Κύτωρον ἔχον καὶ Σήσαμον ἀμφενέμοντο</p>
<p><a>Β854</a> ἀμφί τε Παρθένιον ποταμὸν κλυτὰ δώματ᾽ ἔναιον</p>
<p><a>Β855</a> Κρῶμνάν τ᾽ Αἰγιαλόν τε καὶ ὑψηλοὺς Ἐρυθίνους.</p>
<p><a>Β856</a> αὐτὰρ Ἁλιζώνων Ὀδίος καὶ Ἐπίστροφος ἦρχον</p>
<p><a>Β857</a> τηλόθεν ἐξ Ἀλύβης, ὅθεν ἀργύρου ἐστὶ γενέθλη.</p>
<p><a>Β858</a> Μυσῶν δὲ Χρόμις ἦρχε καὶ Ἔννομος οἰωνιστής:</p>
<p><a>Β859</a> ἀλλ᾽ οὐκ οἰωνοῖσιν ἐρύσατο κῆρα μέλαιναν,</p>
<p><a>Β860</a> ἀλλ᾽ ἐδάμη ὑπὸ χερσὶ ποδώκεος Αἰακίδαο</p>
<p><a>Β861</a> ἐν ποταμῷ, ὅθι περ Τρῶας κεράϊζε καὶ ἄλλους.</p>
<p><a>Β862</a> Φόρκυς αὖ Φρύγας ἦγε καὶ Ἀσκάνιος θεοειδὴς</p>
<p><a>Β863</a> τῆλ᾽ ἐξ Ἀσκανίης: μέμασαν δ᾽ ὑσμῖνι μάχεσθαι.</p>
<p><a>Β864</a> Μῄοσιν αὖ Μέσθλης τε καὶ Ἄντιφος ἡγησάσθην</p>
<p><a>Β865</a> υἷε Ταλαιμένεος τὼ Γυγαίη τέκε λίμνη,</p>
<p><a>Β866</a> οἳ καὶ Μῄονας ἦγον ὑπὸ Τμώλῳ γεγαῶτας.</p>
<p><a>Β867</a> Νάστης αὖ Καρῶν ἡγήσατο βαρβαροφώνων,</p>
<p><a>Β868</a> οἳ Μίλητον ἔχον Φθιρῶν τ᾽ ὄρος ἀκριτόφυλλον</p>
<p><a>Β869</a> Μαιάνδρου τε ῥοὰς Μυκάλης τ᾽ αἰπεινὰ κάρηνα:</p>
<p><a>Β870</a> τῶν μὲν ἄρ᾽ Ἀμφίμαχος καὶ Νάστης ἡγησάσθην,</p>
<p><a>Β871</a> Νάστης Ἀμφίμαχός τε Νομίονος ἀγλαὰ τέκνα,</p>
<p><a>Β872</a> ὃς καὶ χρυσὸν ἔχων πόλεμον δ᾽ ἴεν ἠΰτε κούρη</p>
<p><a>Β873</a> νήπιος, οὐδέ τί οἱ τό γ᾽ ἐπήρκεσε λυγρὸν ὄλεθρον,</p>
<p><a>Β874</a> ἀλλ᾽ ἐδάμη ὑπὸ χερσὶ ποδώκεος Αἰακίδαο</p>
<p><a>Β875</a> ἐν ποταμῷ, χρυσὸν δ᾽ Ἀχιλεὺς ἐκόμισσε δαΐφρων.</p>
<p><a>Β876</a> Σαρπηδὼν δ᾽ ἦρχεν Λυκίων καὶ Γλαῦκος ἀμύμων</p>
<p><a>Β877</a> τηλόθεν ἐκ Λυκίης, Ξάνθου ἄπο δινήεντος.</p>
<h4 class="C2">Book 3</h4><p><a>Γ1</a> αὐτὰρ ἐπεὶ κόσμηθεν ἅμ᾽ ἡγεμόνεσσιν ἕκαστοι,</p>
<p><a>Γ2</a> Τρῶες μὲν κλαγγῇ τ᾽ ἐνοπῇ τ᾽ ἴσαν ὄρνιθες ὣς</p>
<p><a>Γ3</a> ἠΰτε περ κλαγγὴ γεράνων πέλει οὐρανόθι πρό:</p>
<p><a>Γ4</a> αἵ τ᾽ ἐπεὶ οὖν χειμῶνα φύγον καὶ ἀθέσφατον ὄμβρον</p>
<p><a>Γ5</a> κλαγγῇ ταί γε πέτονται ἐπ᾽ ὠκεανοῖο ῥοάων</p>
<p><a>Γ6</a> ἀνδράσι Πυγμαίοισι φόνον καὶ κῆρα φέρουσαι:</p>
<p><a>Γ7</a> ἠέριαι δ᾽ ἄρα ταί γε κακὴν ἔριδα προφέρονται.</p>
<p><a>Γ8</a> οἳ δ᾽ ἄρ᾽ ἴσαν σιγῇ μένεα πνείοντες Ἀχαιοὶ</p>
<p><a>Γ9</a> ἐν θυμῷ μεμαῶτες ἀλεξέμεν ἀλλήλοισιν.</p>
<p><a>Γ10</a> εὖτ᾽ ὄρεος κορυφῇσι Νότος κατέχευεν ὀμίχλην</p>
<p><a>Γ11</a> ποιμέσιν οὔ τι φίλην, κλέπτῃ δέ τε νυκτὸς ἀμείνω,</p>
<p><a>Γ12</a> τόσσόν τίς τ᾽ ἐπιλεύσσει ὅσον τ᾽ ἐπὶ λᾶαν ἵησιν:</p>
<p><a>Γ13</a> ὣς ἄρα τῶν ὑπὸ ποσσὶ κονίσαλος ὄρνυτ᾽ ἀελλὴς</p>
<p><a>Γ14</a> ἐρχομένων: μάλα δ᾽ ὦκα διέπρησσον πεδίοιο.</p>
<p><a>Γ15</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Γ16</a> Τρωσὶν μὲν προμάχιζεν Ἀλέξανδρος θεοειδὴς</p>
<p><a>Γ17</a> παρδαλέην ὤμοισιν ἔχων καὶ καμπύλα τόξα</p>
<p><a>Γ18</a> καὶ ξίφος: αὐτὰρ δοῦρε δύω κεκορυθμένα χαλκῷ</p>
<p><a>Γ19</a> πάλλων Ἀργείων προκαλίζετο πάντας ἀρίστους</p>
<p><a>Γ20</a> ἀντίβιον μαχέσασθαι ἐν αἰνῇ δηϊοτῆτι.</p>
<p><a>Γ21</a> τὸν δ᾽ ὡς οὖν ἐνόησεν ἀρηΐφιλος Μενέλαος</p>
<p><a>Γ22</a> ἐρχόμενον προπάροιθεν ὁμίλου μακρὰ βιβάντα,</p>
<p><a>Γ23</a> ὥς τε λέων ἐχάρη μεγάλῳ ἐπὶ σώματι κύρσας</p>
<p><a>Γ24</a> εὑρὼν ἢ ἔλαφον κεραὸν ἢ ἄγριον αἶγα</p>
<p><a>Γ25</a> πεινάων: μάλα γάρ τε κατεσθίει, εἴ περ ἂν αὐτὸν</p>
<p><a>Γ26</a> σεύωνται ταχέες τε κύνες θαλεροί τ᾽ αἰζηοί:</p>
<p><a>Γ27</a> ὣς ἐχάρη Μενέλαος Ἀλέξανδρον θεοειδέα</p>
<p><a>Γ28</a> ὀφθαλμοῖσιν ἰδών: φάτο γὰρ τίσεσθαι ἀλείτην:</p>
<p><a>Γ29</a> αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε.</p>
<p><a>Γ30</a> τὸν δ᾽ ὡς οὖν ἐνόησεν Ἀλέξανδρος θεοειδὴς</p>
<p><a>Γ31</a> ἐν προμάχοισι φανέντα, κατεπλήγη φίλον ἦτορ,</p>
<p><a>Γ32</a> ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων.</p>
<p><a>Γ33</a> ὡς δ᾽ ὅτε τίς τε δράκοντα ἰδὼν παλίνορσος ἀπέστη</p>
<p><a>Γ34</a> οὔρεος ἐν βήσσῃς, ὑπό τε τρόμος ἔλλαβε γυῖα,</p>
<p><a>Γ35</a> ἂψ δ᾽ ἀνεχώρησεν, ὦχρός τέ μιν εἷλε παρειάς,</p>
<p><a>Γ36</a> ὣς αὖτις καθ᾽ ὅμιλον ἔδυ Τρώων ἀγερώχων</p>
<p><a>Γ37</a> δείσας Ἀτρέος υἱὸν Ἀλέξανδρος θεοειδής.</p>
<p><a>Γ38</a> τὸν δ᾽ Ἕκτωρ νείκεσσεν ἰδὼν αἰσχροῖς ἐπέεσσιν:</p>
<p><a>Γ39</a> Δύσπαρι εἶδος ἄριστε γυναιμανὲς ἠπεροπευτὰ</p>
<p><a>Γ40</a> αἴθ᾽ ὄφελες ἄγονός τ᾽ ἔμεναι ἄγαμός τ᾽ ἀπολέσθαι:</p>
<p><a>Γ41</a> καί κε τὸ βουλοίμην, καί κεν πολὺ κέρδιον ἦεν</p>
<p><a>Γ42</a> ἢ οὕτω λώβην τ᾽ ἔμεναι καὶ ὑπόψιον ἄλλων.</p>
<p><a>Γ43</a> ἦ που καγχαλόωσι κάρη κομόωντες Ἀχαιοὶ</p>
<p><a>Γ44</a> φάντες ἀριστῆα πρόμον ἔμμεναι, οὕνεκα καλὸν</p>
<p><a>Γ45</a> εἶδος ἔπ᾽, ἀλλ᾽ οὐκ ἔστι βίη φρεσὶν οὐδέ τις ἀλκή.</p>
<p><a>Γ46</a> ἦ τοιόσδε ἐὼν ἐν ποντοπόροισι νέεσσι</p>
<p><a>Γ47</a> πόντον ἐπιπλώσας, ἑτάρους ἐρίηρας ἀγείρας,</p>
<p><a>Γ48</a> μιχθεὶς ἀλλοδαποῖσι γυναῖκ᾽ εὐειδέ᾽ ἀνῆγες</p>
<p><a>Γ49</a> ἐξ ἀπίης γαίης νυὸν ἀνδρῶν αἰχμητάων</p>
<p><a>Γ50</a> πατρί τε σῷ μέγα πῆμα πόληΐ τε παντί τε δήμῳ,</p>
<p><a>Γ51</a> δυσμενέσιν μὲν χάρμα, κατηφείην δὲ σοὶ αὐτῷ;</p>
<p><a>Γ52</a> οὐκ ἂν δὴ μείνειας ἀρηΐφιλον Μενέλαον;</p>
<p><a>Γ53</a> γνοίης χ᾽ οἵου φωτὸς ἔχεις θαλερὴν παράκοιτιν:</p>
<p><a>Γ54</a> οὐκ ἄν τοι χραίσμῃ κίθαρις τά τε δῶρ᾽ Ἀφροδίτης</p>
<p><a>Γ55</a> ἥ τε κόμη τό τε εἶδος ὅτ᾽ ἐν κονίῃσι μιγείης.</p>
<p><a>Γ56</a> ἀλλὰ μάλα Τρῶες δειδήμονες: ἦ τέ κεν ἤδη</p>
<p><a>Γ57</a> λάϊνον ἕσσο χιτῶνα κακῶν ἕνεχ᾽ ὅσσα ἔοργας.</p>
<p><a>Γ58</a> τὸν δ᾽ αὖτε προσέειπεν Ἀλέξανδρος θεοειδής:</p>
<p><a>Γ59</a> Ἕκτορ ἐπεί με κατ᾽ αἶσαν ἐνείκεσας οὐδ᾽ ὑπὲρ αἶσαν:</p>
<p><a>Γ60</a> αἰεί τοι κραδίη πέλεκυς ὥς ἐστιν ἀτειρὴς</p>
<p><a>Γ61</a> ὅς τ᾽ εἶσιν διὰ δουρὸς ὑπ᾽ ἀνέρος ὅς ῥά τε τέχνῃ</p>
<p><a>Γ62</a> νήϊον ἐκτάμνῃσιν, ὀφέλλει δ᾽ ἀνδρὸς ἐρωήν:</p>
<p><a>Γ63</a> ὣς σοὶ ἐνὶ στήθεσσιν ἀτάρβητος νόος ἐστί:</p>
<p><a>Γ64</a> μή μοι δῶρ᾽ ἐρατὰ πρόφερε χρυσέης Ἀφροδίτης:</p>
<p><a>Γ65</a> οὔ τοι ἀπόβλητ᾽ ἐστὶ θεῶν ἐρικυδέα δῶρα</p>
<p><a>Γ66</a> ὅσσά κεν αὐτοὶ δῶσιν, ἑκὼν δ᾽ οὐκ ἄν τις ἕλοιτο:</p>
<p><a>Γ67</a> νῦν αὖτ᾽ εἴ μ᾽ ἐθέλεις πολεμίζειν ἠδὲ μάχεσθαι,</p>
<p><a>Γ68</a> ἄλλους μὲν κάθισον Τρῶας καὶ πάντας Ἀχαιούς,</p>
<p><a>Γ69</a> αὐτὰρ ἔμ᾽ ἐν μέσσῳ καὶ ἀρηΐφιλον Μενέλαον</p>
<p><a>Γ70</a> συμβάλετ᾽ ἀμφ᾽ Ἑλένῃ καὶ κτήμασι πᾶσι μάχεσθαι:</p>
<p><a>Γ71</a> ὁππότερος δέ κε νικήσῃ κρείσσων τε γένηται,</p>
<p><a>Γ72</a> κτήμαθ᾽ ἑλὼν εὖ πάντα γυναῖκά τε οἴκαδ᾽ ἀγέσθω:</p>
<p><a>Γ73</a> οἳ δ᾽ ἄλλοι φιλότητα καὶ ὅρκια πιστὰ ταμόντες</p>
<p><a>Γ74</a> ναίοιτε Τροίην ἐριβώλακα, τοὶ δὲ νεέσθων</p>
<p><a>Γ75</a> Ἄργος ἐς ἱππόβοτον καὶ Ἀχαιΐδα καλλιγύναικα.</p>
<p><a>Γ76</a> ὣς ἔφαθ᾽, Ἕκτωρ δ᾽ αὖτ᾽ ἐχάρη μέγα μῦθον ἀκούσας,</p>
<p><a>Γ77</a> καί ῥ᾽ ἐς μέσσον ἰὼν Τρώων ἀνέεργε φάλαγγας</p>
<p><a>Γ78</a> μέσσου δουρὸς ἑλών: τοὶ δ᾽ ἱδρύνθησαν ἅπαντες.</p>
<p><a>Γ79</a> τῷ δ᾽ ἐπετοξάζοντο κάρη κομόωντες Ἀχαιοὶ</p>
<p><a>Γ80</a> ἰοῖσίν τε τιτυσκόμενοι λάεσσί τ᾽ ἔβαλλον:</p>
<p><a>Γ81</a> αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων:</p>
<p><a>Γ82</a> ἴσχεσθ᾽ Ἀργεῖοι, μὴ βάλλετε κοῦροι Ἀχαιῶν:</p>
<p><a>Γ83</a> στεῦται γάρ τι ἔπος ἐρέειν κορυθαίολος Ἕκτωρ.</p>
<p><a>Γ84</a> ὣς ἔφαθ᾽, οἳ δ᾽ ἔσχοντο μάχης ἄνεῴ τ᾽ ἐγένοντο</p>
<p><a>Γ85</a> ἐσσυμένως: Ἕκτωρ δὲ μετ᾽ ἀμφοτέροισιν ἔειπε:</p>
<p><a>Γ86</a> κέκλυτέ μευ Τρῶες καὶ ἐϋκνήμιδες Ἀχαιοὶ</p>
<p><a>Γ87</a> μῦθον Ἀλεξάνδροιο, τοῦ εἵνεκα νεῖκος ὄρωρεν.</p>
<p><a>Γ88</a> ἄλλους μὲν κέλεται Τρῶας καὶ πάντας Ἀχαιοὺς</p>
<p><a>Γ89</a> τεύχεα κάλ᾽ ἀποθέσθαι ἐπὶ χθονὶ πουλυβοτείρῃ,</p>
<p><a>Γ90</a> αὐτὸν δ᾽ ἐν μέσσῳ καὶ ἀρηΐφιλον Μενέλαον</p>
<p><a>Γ91</a> οἴους ἀμφ᾽ Ἑλένῃ καὶ κτήμασι πᾶσι μάχεσθαι.</p>
<p><a>Γ92</a> ὁππότερος δέ κε νικήσῃ κρείσσων τε γένηται</p>
<p><a>Γ93</a> κτήμαθ᾽ ἑλὼν εὖ πάντα γυναῖκά τε οἴκαδ᾽ ἀγέσθω:</p>
<p><a>Γ94</a> οἳ δ᾽ ἄλλοι φιλότητα καὶ ὅρκια πιστὰ τάμωμεν.</p>
<p><a>Γ95</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ:</p>
<p><a>Γ96</a> τοῖσι δὲ καὶ μετέειπε βοὴν ἀγαθὸς Μενέλαος:</p>
<p><a>Γ97</a> κέκλυτε νῦν καὶ ἐμεῖο: μάλιστα γὰρ ἄλγος ἱκάνει</p>
<p><a>Γ98</a> θυμὸν ἐμόν, φρονέω δὲ διακρινθήμεναι ἤδη</p>
<p><a>Γ99</a> Ἀργείους καὶ Τρῶας, ἐπεὶ κακὰ πολλὰ πέπασθε</p>
<p><a>Γ100</a> εἵνεκ᾽ ἐμῆς ἔριδος καὶ Ἀλεξάνδρου ἕνεκ᾽ ἀρχῆς:</p>
<p><a>Γ101</a> ἡμέων δ᾽ ὁπποτέρῳ θάνατος καὶ μοῖρα τέτυκται</p>
<p><a>Γ102</a> τεθναίη: ἄλλοι δὲ διακρινθεῖτε τάχιστα.</p>
<p><a>Γ103</a> οἴσετε ἄρν᾽, ἕτερον λευκόν, ἑτέρην δὲ μέλαιναν,</p>
<p><a>Γ104</a> Γῇ τε καὶ Ἠελίῳ: Διὶ δ᾽ ἡμεῖς οἴσομεν ἄλλον:</p>
<p><a>Γ105</a> ἄξετε δὲ Πριάμοιο βίην, ὄφρ᾽ ὅρκια τάμνῃ</p>
<p><a>Γ106</a> αὐτός, ἐπεί οἱ παῖδες ὑπερφίαλοι καὶ ἄπιστοι,</p>
<p><a>Γ107</a> μή τις ὑπερβασίῃ Διὸς ὅρκια δηλήσηται.</p>
<p><a>Γ108</a> αἰεὶ δ᾽ ὁπλοτέρων ἀνδρῶν φρένες ἠερέθονται:</p>
<p><a>Γ109</a> οἷς δ᾽ ὁ γέρων μετέῃσιν ἅμα πρόσσω καὶ ὀπίσσω</p>
<p><a>Γ110</a> λεύσσει, ὅπως ὄχ᾽ ἄριστα μετ᾽ ἀμφοτέροισι γένηται.</p>
<p><a>Γ111</a> ὣς ἔφαθ᾽, οἳ δ᾽ ἐχάρησαν Ἀχαιοί τε Τρῶές τε</p>
<p><a>Γ112</a> ἐλπόμενοι παύσασθαι ὀϊζυροῦ πολέμοιο.</p>
<p><a>Γ113</a> καί ῥ᾽ ἵππους μὲν ἔρυξαν ἐπὶ στίχας, ἐκ δ᾽ ἔβαν αὐτοί,</p>
<p><a>Γ114</a> τεύχεά τ᾽ ἐξεδύοντο: τὰ μὲν κατέθεντ᾽ ἐπὶ γαίῃ</p>
<p><a>Γ115</a> πλησίον ἀλλήλων, ὀλίγη δ᾽ ἦν ἀμφὶς ἄρουρα:</p>
<p><a>Γ116</a> Ἕκτωρ δὲ προτὶ ἄστυ δύω κήρυκας ἔπεμπε</p>
<p><a>Γ117</a> καρπαλίμως ἄρνάς τε φέρειν Πρίαμόν τε καλέσσαι:</p>
<p><a>Γ118</a> αὐτὰρ ὃ Ταλθύβιον προΐει κρείων Ἀγαμέμνων</p>
<p><a>Γ119</a> νῆας ἔπι γλαφυρὰς ἰέναι, ἠδ᾽ ἄρν᾽ ἐκέλευεν</p>
<p><a>Γ120</a> οἰσέμεναι: ὃ δ᾽ ἄρ᾽ οὐκ ἀπίθησ᾽ Ἀγαμέμνονι δίῳ.</p>
<p><a>Γ121</a> Ἶρις δ᾽ αὖθ᾽ Ἑλένῃ λευκωλένῳ ἄγγελος ἦλθεν</p>
<p><a>Γ122</a> εἰδομένη γαλόῳ Ἀντηνορίδαο δάμαρτι,</p>
<p><a>Γ123</a> τὴν Ἀντηνορίδης εἶχε κρείων Ἑλικάων</p>
<p><a>Γ124</a> Λαοδίκην Πριάμοιο θυγατρῶν εἶδος ἀρίστην.</p>
<p><a>Γ125</a> τὴν δ᾽ εὗρ᾽ ἐν μεγάρῳ: ἣ δὲ μέγαν ἱστὸν ὕφαινε</p>
<p><a>Γ126</a> δίπλακα πορφυρέην, πολέας δ᾽ ἐνέπασσεν ἀέθλους</p>
<p><a>Γ127</a> Τρώων θ᾽ ἱπποδάμων καὶ Ἀχαιῶν χαλκοχιτώνων,</p>
<p><a>Γ128</a> οὕς ἑθεν εἵνεκ᾽ ἔπασχον ὑπ᾽ Ἄρηος παλαμάων:</p>
<p><a>Γ129</a> ἀγχοῦ δ᾽ ἱσταμένη προσέφη πόδας ὠκέα Ἶρις:</p>
<p><a>Γ130</a> δεῦρ᾽ ἴθι νύμφα φίλη, ἵνα θέσκελα ἔργα ἴδηαι</p>
<p><a>Γ131</a> Τρώων θ᾽ ἱπποδάμων καὶ Ἀχαιῶν χαλκοχιτώνων,</p>
<p><a>Γ132</a> οἳ πρὶν ἐπ᾽ ἀλλήλοισι φέρον πολύδακρυν Ἄρηα</p>
<p><a>Γ133</a> ἐν πεδίῳ ὀλοοῖο λιλαιόμενοι πολέμοιο:</p>
<p><a>Γ134</a> οἳ δὴ νῦν ἕαται σιγῇ, πόλεμος δὲ πέπαυται,</p>
<p><a>Γ135</a> ἀσπίσι κεκλιμένοι, παρὰ δ᾽ ἔγχεα μακρὰ πέπηγεν.</p>
<p><a>Γ136</a> αὐτὰρ Ἀλέξανδρος καὶ ἀρηΐφιλος Μενέλαος</p>
<p><a>Γ137</a> μακρῇς ἐγχείῃσι μαχήσονται περὶ σεῖο:</p>
<p><a>Γ138</a> τῷ δέ κε νικήσαντι φίλη κεκλήσῃ ἄκοιτις.</p>
<p><a>Γ139</a> ὣς εἰποῦσα θεὰ γλυκὺν ἵμερον ἔμβαλε θυμῷ</p>
<p><a>Γ140</a> ἀνδρός τε προτέρου καὶ ἄστεος ἠδὲ τοκήων:</p>
<p><a>Γ141</a> αὐτίκα δ᾽ ἀργεννῇσι καλυψαμένη ὀθόνῃσιν</p>
<p><a>Γ142</a> ὁρμᾶτ᾽ ἐκ θαλάμοιο τέρεν κατὰ δάκρυ χέουσα</p>
<p><a>Γ143</a> οὐκ οἴη, ἅμα τῇ γε καὶ ἀμφίπολοι δύ᾽ ἕποντο,</p>
<p><a>Γ144</a> Αἴθρη Πιτθῆος θυγάτηρ, Κλυμένη τε βοῶπις:</p>
<p><a>Γ145</a> αἶψα δ᾽ ἔπειθ᾽ ἵκανον ὅθι Σκαιαὶ πύλαι ἦσαν.</p>
<p><a>Γ146</a> οἳ δ᾽ ἀμφὶ Πρίαμον καὶ Πάνθοον ἠδὲ Θυμοίτην</p>
<p><a>Γ147</a> Λάμπόν τε Κλυτίον θ᾽ Ἱκετάονά τ᾽ ὄζον Ἄρηος</p>
<p><a>Γ148</a> Οὐκαλέγων τε καὶ Ἀντήνωρ πεπνυμένω ἄμφω</p>
<p><a>Γ149</a> ἥατο δημογέροντες ἐπὶ Σκαιῇσι πύλῃσι,</p>
<p><a>Γ150</a> γήραϊ δὴ πολέμοιο πεπαυμένοι, ἀλλ᾽ ἀγορηταὶ</p>
<p><a>Γ151</a> ἐσθλοί, τεττίγεσσιν ἐοικότες οἵ τε καθ᾽ ὕλην</p>
<p><a>Γ152</a> δενδρέῳ ἐφεζόμενοι ὄπα λειριόεσσαν ἱεῖσι:</p>
<p><a>Γ153</a> τοῖοι ἄρα Τρώων ἡγήτορες ἧντ᾽ ἐπὶ πύργῳ.</p>
<p><a>Γ154</a> οἳ δ᾽ ὡς οὖν εἴδονθ᾽ Ἑλένην ἐπὶ πύργον ἰοῦσαν,</p>
<p><a>Γ155</a> ἦκα πρὸς ἀλλήλους ἔπεα πτερόεντ᾽ ἀγόρευον:</p>
<p><a>Γ156</a> οὐ νέμεσις Τρῶας καὶ ἐϋκνήμιδας Ἀχαιοὺς</p>
<p><a>Γ157</a> τοιῇδ᾽ ἀμφὶ γυναικὶ πολὺν χρόνον ἄλγεα πάσχειν:</p>
<p><a>Γ158</a> αἰνῶς ἀθανάτῃσι θεῇς εἰς ὦπα ἔοικεν:</p>
<p><a>Γ159</a> ἀλλὰ καὶ ὧς τοίη περ ἐοῦσ᾽ ἐν νηυσὶ νεέσθω,</p>
<p><a>Γ160</a> μηδ᾽ ἡμῖν τεκέεσσί τ᾽ ὀπίσσω πῆμα λίποιτο.</p>
<p><a>Γ161</a> ὣς ἄρ᾽ ἔφαν, Πρίαμος δ᾽ Ἑλένην ἐκαλέσσατο φωνῇ:</p>
<p><a>Γ162</a> δεῦρο πάροιθ᾽ ἐλθοῦσα φίλον τέκος ἵζευ ἐμεῖο,</p>
<p><a>Γ163</a> ὄφρα ἴδῃ πρότερόν τε πόσιν πηούς τε φίλους τε:</p>
<p><a>Γ164</a> οὔ τί μοι αἰτίη ἐσσί, θεοί νύ μοι αἴτιοί εἰσιν</p>
<p><a>Γ165</a> οἵ μοι ἐφώρμησαν πόλεμον πολύδακρυν Ἀχαιῶν:</p>
<p><a>Γ166</a> ὥς μοι καὶ τόνδ᾽ ἄνδρα πελώριον ἐξονομήνῃς</p>
<p><a>Γ167</a> ὅς τις ὅδ᾽ ἐστὶν Ἀχαιὸς ἀνὴρ ἠΰς τε μέγας τε.</p>
<p><a>Γ168</a> ἤτοι μὲν κεφαλῇ καὶ μείζονες ἄλλοι ἔασι,</p>
<p><a>Γ169</a> καλὸν δ᾽ οὕτω ἐγὼν οὔ πω ἴδον ὀφθαλμοῖσιν,</p>
<p><a>Γ170</a> οὐδ᾽ οὕτω γεραρόν: βασιλῆϊ γὰρ ἀνδρὶ ἔοικε.</p>
<p><a>Γ171</a> τὸν δ᾽ Ἑλένη μύθοισιν ἀμείβετο δῖα γυναικῶν:</p>
<p><a>Γ172</a> αἰδοῖός τέ μοί ἐσσι φίλε ἑκυρὲ δεινός τε:</p>
<p><a>Γ173</a> ὡς ὄφελεν θάνατός μοι ἁδεῖν κακὸς ὁππότε δεῦρο</p>
<p><a>Γ174</a> υἱέϊ σῷ ἑπόμην θάλαμον γνωτούς τε λιποῦσα</p>
<p><a>Γ175</a> παῖδά τε τηλυγέτην καὶ ὁμηλικίην ἐρατεινήν.</p>
<p><a>Γ176</a> ἀλλὰ τά γ᾽ οὐκ ἐγένοντο: τὸ καὶ κλαίουσα τέτηκα.</p>
<p><a>Γ177</a> τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς:</p>
<p><a>Γ178</a> οὗτός γ᾽ Ἀτρεΐδης εὐρὺ κρείων Ἀγαμέμνων,</p>
<p><a>Γ179</a> ἀμφότερον βασιλεύς τ᾽ ἀγαθὸς κρατερός τ᾽ αἰχμητής:</p>
<p><a>Γ180</a> δαὴρ αὖτ᾽ ἐμὸς ἔσκε κυνώπιδος, εἴ ποτ᾽ ἔην γε.</p>
<p><a>Γ181</a> ὣς φάτο, τὸν δ᾽ ὁ γέρων ἠγάσσατο φώνησέν τε:</p>
<p><a>Γ182</a> ὦ μάκαρ Ἀτρεΐδη μοιρηγενὲς ὀλβιόδαιμον,</p>
<p><a>Γ183</a> ἦ ῥά νύ τοι πολλοὶ δεδμήατο κοῦροι Ἀχαιῶν.</p>
<p><a>Γ184</a> ἤδη καὶ Φρυγίην εἰσήλυθον ἀμπελόεσσαν,</p>
<p><a>Γ185</a> ἔνθα ἴδον πλείστους Φρύγας ἀνέρας αἰολοπώλους</p>
<p><a>Γ186</a> λαοὺς Ὀτρῆος καὶ Μυγδόνος ἀντιθέοιο,</p>
<p><a>Γ187</a> οἵ ῥα τότ᾽ ἐστρατόωντο παρ᾽ ὄχθας Σαγγαρίοιο:</p>
<p><a>Γ188</a> καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην</p>
<p><a>Γ189</a> ἤματι τῷ ὅτε τ᾽ ἦλθον Ἀμαζόνες ἀντιάνειραι:</p>
<p><a>Γ190</a> ἀλλ᾽ οὐδ᾽ οἳ τόσοι ἦσαν ὅσοι ἑλίκωπες Ἀχαιοί.</p>
<p><a>Γ191</a> δεύτερον αὖτ᾽ Ὀδυσῆα ἰδὼν ἐρέειν᾽ ὁ γεραιός:</p>
<p><a>Γ192</a> εἴπ᾽ ἄγε μοι καὶ τόνδε φίλον τέκος ὅς τις ὅδ᾽ ἐστί:</p>
<p><a>Γ193</a> μείων μὲν κεφαλῇ Ἀγαμέμνονος Ἀτρεΐδαο,</p>
<p><a>Γ194</a> εὐρύτερος δ᾽ ὤμοισιν ἰδὲ στέρνοισιν ἰδέσθαι.</p>
<p><a>Γ195</a> τεύχεα μέν οἱ κεῖται ἐπὶ χθονὶ πουλυβοτείρῃ,</p>
<p><a>Γ196</a> αὐτὸς δὲ κτίλος ὣς ἐπιπωλεῖται στίχας ἀνδρῶν:</p>
<p><a>Γ197</a> ἀρνειῷ μιν ἔγωγε ἐΐσκω πηγεσιμάλλῳ,</p>
<p><a>Γ198</a> ὅς τ᾽ οἰῶν μέγα πῶϋ διέρχεται ἀργεννάων.</p>
<p><a>Γ199</a> τὸν δ᾽ ἠμείβετ᾽ ἔπειθ᾽ Ἑλένη Διὸς ἐκγεγαυῖα:</p>
<p><a>Γ200</a> οὗτος δ᾽ αὖ Λαερτιάδης πολύμητις Ὀδυσσεύς,</p>
<p><a>Γ201</a> ὃς τράφη ἐν δήμῳ Ἰθάκης κραναῆς περ ἐούσης</p>
<p><a>Γ202</a> εἰδὼς παντοίους τε δόλους καὶ μήδεα πυκνά.</p>
<p><a>Γ203</a> τὴν δ᾽ αὖτ᾽ Ἀντήνωρ πεπνυμένος ἀντίον ηὔδα:</p>
<p><a>Γ204</a> ὦ γύναι ἦ μάλα τοῦτο ἔπος νημερτὲς ἔειπες:</p>
<p><a>Γ205</a> ἤδη γὰρ καὶ δεῦρό ποτ᾽ ἤλυθε δῖος Ὀδυσσεὺς</p>
<p><a>Γ206</a> σεῦ ἕνεκ᾽ ἀγγελίης σὺν ἀρηϊφίλῳ Μενελάῳ:</p>
<p><a>Γ207</a> τοὺς δ᾽ ἐγὼ ἐξείνισσα καὶ ἐν μεγάροισι φίλησα,</p>
<p><a>Γ208</a> ἀμφοτέρων δὲ φυὴν ἐδάην καὶ μήδεα πυκνά.</p>
<p><a>Γ209</a> ἀλλ᾽ ὅτε δὴ Τρώεσσιν ἐν ἀγρομένοισιν ἔμιχθεν</p>
<p><a>Γ210</a> στάντων μὲν Μενέλαος ὑπείρεχεν εὐρέας ὤμους,</p>
<p><a>Γ211</a> ἄμφω δ᾽ ἑζομένω γεραρώτερος ἦεν Ὀδυσσεύς:</p>
<p><a>Γ212</a> ἀλλ᾽ ὅτε δὴ μύθους καὶ μήδεα πᾶσιν ὕφαινον</p>
<p><a>Γ213</a> ἤτοι μὲν Μενέλαος ἐπιτροχάδην ἀγόρευε,</p>
<p><a>Γ214</a> παῦρα μὲν ἀλλὰ μάλα λιγέως, ἐπεὶ οὐ πολύμυθος</p>
<p><a>Γ215</a> οὐδ᾽ ἀφαμαρτοεπής: ἦ καὶ γένει ὕστερος ἦεν.</p>
<p><a>Γ216</a> ἀλλ᾽ ὅτε δὴ πολύμητις ἀναΐξειεν Ὀδυσσεὺς</p>
<p><a>Γ217</a> στάσκεν, ὑπαὶ δὲ ἴδεσκε κατὰ χθονὸς ὄμματα πήξας,</p>
<p><a>Γ218</a> σκῆπτρον δ᾽ οὔτ᾽ ὀπίσω οὔτε προπρηνὲς ἐνώμα,</p>
<p><a>Γ219</a> ἀλλ᾽ ἀστεμφὲς ἔχεσκεν ἀΐδρεϊ φωτὶ ἐοικώς:</p>
<p><a>Γ220</a> φαίης κε ζάκοτόν τέ τιν᾽ ἔμμεναι ἄφρονά τ᾽ αὔτως.</p>
<p><a>Γ221</a> ἀλλ᾽ ὅτε δὴ ὄπα τε μεγάλην ἐκ στήθεος εἵη</p>
<p><a>Γ222</a> καὶ ἔπεα νιφάδεσσιν ἐοικότα χειμερίῃσιν,</p>
<p><a>Γ223</a> οὐκ ἂν ἔπειτ᾽ Ὀδυσῆΐ γ᾽ ἐρίσσειε βροτὸς ἄλλος:</p>
<p><a>Γ224</a> οὐ τότε γ᾽ ὧδ᾽ Ὀδυσῆος ἀγασσάμεθ᾽ εἶδος ἰδόντες.</p>
<p><a>Γ225</a> τὸ τρίτον αὖτ᾽ Αἴαντα ἰδὼν ἐρέειν᾽ ὃ γεραιός:</p>
<p><a>Γ226</a> τίς τὰρ ὅδ᾽ ἄλλος Ἀχαιὸς ἀνὴρ ἠΰς τε μέγας τε</p>
<p><a>Γ227</a> ἔξοχος Ἀργείων κεφαλήν τε καὶ εὐρέας ὤμους;</p>
<p><a>Γ228</a> τὸν δ᾽ Ἑλένη τανύπεπλος ἀμείβετο δῖα γυναικῶν:</p>
<p><a>Γ229</a> οὗτος δ᾽ Αἴας ἐστὶ πελώριος ἕρκος Ἀχαιῶν:</p>
<p><a>Γ230</a> Ἰδομενεὺς δ᾽ ἑτέρωθεν ἐνὶ Κρήτεσσι θεὸς ὣς</p>
<p><a>Γ231</a> ἕστηκ᾽, ἀμφὶ δέ μιν Κρητῶν ἀγοὶ ἠγερέθονται.</p>
<p><a>Γ232</a> πολλάκι μιν ξείνισσεν ἀρηΐφιλος Μενέλαος</p>
<p><a>Γ233</a> οἴκῳ ἐν ἡμετέρῳ ὁπότε Κρήτηθεν ἵκοιτο.</p>
<p><a>Γ234</a> νῦν δ᾽ ἄλλους μὲν πάντας ὁρῶ ἑλίκωπας Ἀχαιούς,</p>
<p><a>Γ235</a> οὕς κεν ἐῢ γνοίην καί τ᾽ οὔνομα μυθησαίμην:</p>
<p><a>Γ236</a> δοιὼ δ᾽ οὐ δύναμαι ἰδέειν κοσμήτορε λαῶν</p>
<p><a>Γ237</a> Κάστορά θ᾽ ἱππόδαμον καὶ πὺξ ἀγαθὸν Πολυδεύκεα</p>
<p><a>Γ238</a> αὐτοκασιγνήτω, τώ μοι μία γείνατο μήτηρ.</p>
<p><a>Γ239</a> ἢ οὐχ ἑσπέσθην Λακεδαίμονος ἐξ ἐρατεινῆς,</p>
<p><a>Γ240</a> ἢ δεύρω μὲν ἕποντο νέεσσ᾽ ἔνι ποντοπόροισι,</p>
<p><a>Γ241</a> νῦν αὖτ᾽ οὐκ ἐθέλουσι μάχην καταδύμεναι ἀνδρῶν</p>
<p><a>Γ242</a> αἴσχεα δειδιότες καὶ ὀνείδεα πόλλ᾽ ἅ μοί ἐστιν.</p>
<p><a>Γ243</a> ὣς φάτο, τοὺς δ᾽ ἤδη κάτεχεν φυσίζοος αἶα</p>
<p><a>Γ244</a> ἐν Λακεδαίμονι αὖθι φίλῃ ἐν πατρίδι γαίῃ.</p>
<p><a>Γ245</a> κήρυκες δ᾽ ἀνὰ ἄστυ θεῶν φέρον ὅρκια πιστὰ</p>
<p><a>Γ246</a> ἄρνε δύω καὶ οἶνον ἐΰφρονα καρπὸν ἀρούρης</p>
<p><a>Γ247</a> ἀσκῷ ἐν αἰγείῳ: φέρε δὲ κρητῆρα φαεινὸν</p>
<p><a>Γ248</a> κῆρυξ Ἰδαῖος ἠδὲ χρύσεια κύπελλα:</p>
<p><a>Γ249</a> ὄτρυνεν δὲ γέροντα παριστάμενος ἐπέεσσιν:</p>
<p><a>Γ250</a> ὄρσεο Λαομεδοντιάδη, καλέουσιν ἄριστοι</p>
<p><a>Γ251</a> Τρώων θ᾽ ἱπποδάμων καὶ Ἀχαιῶν χαλκοχιτώνων</p>
<p><a>Γ252</a> ἐς πεδίον καταβῆναι ἵν᾽ ὅρκια πιστὰ τάμητε:</p>
<p><a>Γ253</a> αὐτὰρ Ἀλέξανδρος καὶ ἀρηΐφιλος Μενέλαος</p>
<p><a>Γ254</a> μακρῇς ἐγχείῃσι μαχήσοντ᾽ ἀμφὶ γυναικί:</p>
<p><a>Γ255</a> τῷ δέ κε νικήσαντι γυνὴ καὶ κτήμαθ᾽ ἕποιτο:</p>
<p><a>Γ256</a> οἳ δ᾽ ἄλλοι φιλότητα καὶ ὅρκια πιστὰ ταμόντες</p>
<p><a>Γ257</a> ναίοιμεν Τροίην ἐριβώλακα, τοὶ δὲ νέονται</p>
<p><a>Γ258</a> Ἄργος ἐς ἱππόβοτον καὶ Ἀχαιΐδα καλλιγύναικα.</p>
<p><a>Γ259</a> ὣς φάτο ῥίγησεν δ᾽ ὃ γέρων, ἐκέλευσε δ᾽ ἑταίρους</p>
<p><a>Γ260</a> ἵππους ζευγνύμεναι: τοὶ δ᾽ ὀτραλέως ἐπίθοντο.</p>
<p><a>Γ261</a> ἂν δ᾽ ἄρ᾽ ἔβη Πρίαμος, κατὰ δ᾽ ἡνία τεῖνεν ὀπίσσω:</p>
<p><a>Γ262</a> πὰρ δέ οἱ Ἀντήνωρ περικαλλέα βήσετο δίφρον:</p>
<p><a>Γ263</a> τὼ δὲ διὰ Σκαιῶν πεδίον δ᾽ ἔχον ὠκέας ἵππους.</p>
<p><a>Γ264</a> ἀλλ᾽ ὅτε δή ῥ᾽ ἵκοντο μετὰ Τρῶας καὶ Ἀχαιούς,</p>
<p><a>Γ265</a> ἐξ ἵππων ἀποβάντες ἐπὶ χθόνα πουλυβότειραν</p>
<p><a>Γ266</a> ἐς μέσσον Τρώων καὶ Ἀχαιῶν ἐστιχόωντο.</p>
<p><a>Γ267</a> ὄρνυτο δ᾽ αὐτίκ᾽ ἔπειτα ἄναξ ἀνδρῶν Ἀγαμέμνων,</p>
<p><a>Γ268</a> ἂν δ᾽ Ὀδυσεὺς πολύμητις: ἀτὰρ κήρυκες ἀγαυοὶ</p>
<p><a>Γ269</a> ὅρκια πιστὰ θεῶν σύναγον, κρητῆρι δὲ οἶνον</p>
<p><a>Γ270</a> μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.</p>
<p><a>Γ271</a> Ἀτρεΐδης δὲ ἐρυσσάμενος χείρεσσι μάχαιραν,</p>
<p><a>Γ272</a> ἥ οἱ πὰρ ξίφεος μέγα κουλεόν αἰὲν ἄωρτο,</p>
<p><a>Γ273</a> ἀρνῶν ἐκ κεφαλέων τάμνε τρίχας: αὐτὰρ ἔπειτα</p>
<p><a>Γ274</a> κήρυκες Τρώων καὶ Ἀχαιῶν νεῖμαν ἀρίστοις.</p>
<p><a>Γ275</a> τοῖσιν δ᾽ Ἀτρεΐδης μεγάλ᾽ εὔχετο χεῖρας ἀνασχών:</p>
<p><a>Γ276</a> Ζεῦ πάτερ Ἴδηθεν μεδέων κύδιστε μέγιστε,</p>
<p><a>Γ277</a> Ἠέλιός θ᾽, ὃς πάντ᾽ ἐφορᾷς καὶ πάντ᾽ ἐπακούεις,</p>
<p><a>Γ278</a> καὶ ποταμοὶ καὶ γαῖα, καὶ οἳ ὑπένερθε καμόντας</p>
<p><a>Γ279</a> ἀνθρώπους τίνυσθον ὅτις κ᾽ ἐπίορκον ὀμόσσῃ,</p>
<p><a>Γ280</a> ὑμεῖς μάρτυροι ἔστε, φυλάσσετε δ᾽ ὅρκια πιστά:</p>
<p><a>Γ281</a> εἰ μέν κεν Μενέλαον Ἀλέξανδρος καταπέφνῃ</p>
<p><a>Γ282</a> αὐτὸς ἔπειθ᾽ Ἑλένην ἐχέτω καὶ κτήματα πάντα,</p>
<p><a>Γ283</a> ἡμεῖς δ᾽ ἐν νήεσσι νεώμεθα ποντοπόροισιν:</p>
<p><a>Γ284</a> εἰ δέ κ᾽ Ἀλέξανδρον κτείνῃ ξανθὸς Μενέλαος,</p>
<p><a>Γ285</a> Τρῶας ἔπειθ᾽ Ἑλένην καὶ κτήματα πάντ᾽ ἀποδοῦναι,</p>
<p><a>Γ286</a> τιμὴν δ᾽ Ἀργείοις ἀποτινέμεν ἥν τιν᾽ ἔοικεν,</p>
<p><a>Γ287</a> ἥ τε καὶ ἐσσομένοισι μετ᾽ ἀνθρώποισι πέληται.</p>
<p><a>Γ288</a> εἰ δ᾽ ἂν ἐμοὶ τιμὴν Πρίαμος Πριάμοιό τε παῖδες</p>
<p><a>Γ289</a> τίνειν οὐκ ἐθέλωσιν Ἀλεξάνδροιο πεσόντος,</p>
<p><a>Γ290</a> αὐτὰρ ἐγὼ καὶ ἔπειτα μαχήσομαι εἵνεκα ποινῆς</p>
<p><a>Γ291</a> αὖθι μένων, ἧός κε τέλος πολέμοιο κιχείω.</p>
<p><a>Γ292</a> ἦ, καὶ ἀπὸ στομάχους ἀρνῶν τάμε νηλέϊ χαλκῷ:</p>
<p><a>Γ293</a> καὶ τοὺς μὲν κατέθηκεν ἐπὶ χθονὸς ἀσπαίροντας</p>
<p><a>Γ294</a> θυμοῦ δευομένους: ἀπὸ γὰρ μένος εἵλετο χαλκός.</p>
<p><a>Γ295</a> οἶνον δ᾽ ἐκ κρητῆρος ἀφυσσόμενοι δεπάεσσιν</p>
<p><a>Γ296</a> ἔκχεον, ἠδ᾽ εὔχοντο θεοῖς αἰειγενέτῃσιν.</p>
<p><a>Γ297</a> ὧδε δέ τις εἴπεσκεν Ἀχαιῶν τε Τρώων τε:</p>
<p><a>Γ298</a> Ζεῦ κύδιστε μέγιστε καὶ ἀθάνατοι θεοὶ ἄλλοι</p>
<p><a>Γ299</a> ὁππότεροι πρότεροι ὑπὲρ ὅρκια πημήνειαν</p>
<p><a>Γ300</a> ὧδέ σφ᾽ ἐγκέφαλος χαμάδις ῥέοι ὡς ὅδε οἶνος</p>
<p><a>Γ301</a> αὐτῶν καὶ τεκέων, ἄλοχοι δ᾽ ἄλλοισι δαμεῖεν.</p>
<p><a>Γ302</a> ὣς ἔφαν, οὐδ᾽ ἄρα πώ σφιν ἐπεκραίαινε Κρονίων.</p>
<p><a>Γ303</a> τοῖσι δὲ Δαρδανίδης Πρίαμος μετὰ μῦθον ἔειπε:</p>
<p><a>Γ304</a> κέκλυτέ μευ Τρῶες καὶ ἐϋκνήμιδες Ἀχαιοί:</p>
<p><a>Γ305</a> ἤτοι ἐγὼν εἶμι προτὶ Ἴλιον ἠνεμόεσσαν</p>
<p><a>Γ306</a> ἄψ, ἐπεὶ οὔ πω τλήσομ᾽ ἐν ὀφθαλμοῖσιν ὁρᾶσθαι</p>
<p><a>Γ307</a> μαρνάμενον φίλον υἱὸν ἀρηϊφίλῳ Μενελάῳ:</p>
<p><a>Γ308</a> Ζεὺς μέν που τό γε οἶδε καὶ ἀθάνατοι θεοὶ ἄλλοι</p>
<p><a>Γ309</a> ὁπποτέρῳ θανάτοιο τέλος πεπρωμένον ἐστίν.</p>
<p><a>Γ310</a> ἦ ῥα καὶ ἐς δίφρον ἄρνας θέτο ἰσόθεος φώς,</p>
<p><a>Γ311</a> ἂν δ᾽ ἄρ᾽ ἔβαιν᾽ αὐτός, κατὰ δ᾽ ἡνία τεῖνεν ὀπίσσω:</p>
<p><a>Γ312</a> πὰρ δέ οἱ Ἀντήνωρ περικαλλέα βήσετο δίφρον.</p>
<p><a>Γ313</a> τὼ μὲν ἄρ᾽ ἄψορροι προτὶ Ἴλιον ἀπονέοντο:</p>
<p><a>Γ314</a> Ἕκτωρ δὲ Πριάμοιο πάϊς καὶ δῖος Ὀδυσσεὺς</p>
<p><a>Γ315</a> χῶρον μὲν πρῶτον διεμέτρεον, αὐτὰρ ἔπειτα</p>
<p><a>Γ316</a> κλήρους ἐν κυνέῃ χαλκήρεϊ πάλλον ἑλόντες,</p>
<p><a>Γ317</a> ὁππότερος δὴ πρόσθεν ἀφείη χάλκεον ἔγχος.</p>
<p><a>Γ318</a> λαοὶ δ᾽ ἠρήσαντο, θεοῖσι δὲ χεῖρας ἀνέσχον,</p>
<p><a>Γ319</a> ὧδε δέ τις εἴπεσκεν Ἀχαιῶν τε Τρώων τε:</p>
<p><a>Γ320</a> Ζεῦ πάτερ Ἴδηθεν μεδέων κύδιστε μέγιστε</p>
<p><a>Γ321</a> ὁππότερος τάδε ἔργα μετ᾽ ἀμφοτέροισιν ἔθηκε,</p>
<p><a>Γ322</a> τὸν δὸς ἀποφθίμενον δῦναι δόμον Ἄϊδος εἴσω,</p>
<p><a>Γ323</a> ἡμῖν δ᾽ αὖ φιλότητα καὶ ὅρκια πιστὰ γενέσθαι.</p>
<p><a>Γ324</a> ὣς ἄρ᾽ ἔφαν, πάλλεν δὲ μέγας κορυθαίολος Ἕκτωρ</p>
<p><a>Γ325</a> ἂψ ὁρόων: Πάριος δὲ θοῶς ἐκ κλῆρος ὄρουσεν.</p>
<p><a>Γ326</a> οἳ μὲν ἔπειθ᾽ ἵζοντο κατὰ στίχας, ἧχι ἑκάστῳ</p>
<p><a>Γ327</a> ἵπποι ἀερσίποδες καὶ ποικίλα τεύχε᾽ ἔκειτο:</p>
<p><a>Γ328</a> αὐτὰρ ὅ γ᾽ ἀμφ᾽ ὤμοισιν ἐδύσετο τεύχεα καλὰ</p>
<p><a>Γ329</a> δῖος Ἀλέξανδρος Ἑλένης πόσις ἠϋκόμοιο.</p>
<p><a>Γ330</a> κνημῖδας μὲν πρῶτα περὶ κνήμῃσιν ἔθηκε</p>
<p><a>Γ331</a> καλάς, ἀργυρέοισιν ἐπισφυρίοις ἀραρυίας:</p>
<p><a>Γ332</a> δεύτερον αὖ θώρηκα περὶ στήθεσσιν ἔδυνεν</p>
<p><a>Γ333</a> οἷο κασιγνήτοιο Λυκάονος: ἥρμοσε δ᾽ αὐτῷ.</p>
<p><a>Γ334</a> ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον</p>
<p><a>Γ335</a> χάλκεον, αὐτὰρ ἔπειτα σάκος μέγα τε στιβαρόν τε:</p>
<p><a>Γ336</a> κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν</p>
<p><a>Γ337</a> ἵππουριν: δεινὸν δὲ λόφος καθύπερθεν ἔνευεν:</p>
<p><a>Γ338</a> εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει.</p>
<p><a>Γ339</a> ὣς δ᾽ αὔτως Μενέλαος ἀρήϊος ἔντε᾽ ἔδυνεν.</p>
<p><a>Γ340</a> οἳ δ᾽ ἐπεὶ οὖν ἑκάτερθεν ὁμίλου θωρήχθησαν,</p>
<p><a>Γ341</a> ἐς μέσσον Τρώων καὶ Ἀχαιῶν ἐστιχόωντο</p>
<p><a>Γ342</a> δεινὸν δερκόμενοι: θάμβος δ᾽ ἔχεν εἰσορόωντας</p>
<p><a>Γ343</a> Τρῶάς θ᾽ ἱπποδάμους καὶ ἐϋκνήμιδας Ἀχαιούς.</p>
<p><a>Γ344</a> καί ῥ᾽ ἐγγὺς στήτην διαμετρητῷ ἐνὶ χώρῳ</p>
<p><a>Γ345</a> σείοντ᾽ ἐγχείας ἀλλήλοισιν κοτέοντε.</p>
<p><a>Γ346</a> πρόσθε δ᾽ Ἀλέξανδρος προΐει δολιχόσκιον ἔγχος,</p>
<p><a>Γ347</a> καὶ βάλεν Ἀτρεΐδαο κατ᾽ ἀσπίδα πάντοσε ἴσην,</p>
<p><a>Γ348</a> οὐδ᾽ ἔρρηξεν χαλκός, ἀνεγνάμφθη δέ οἱ αἰχμὴ</p>
<p><a>Γ349</a> ἀσπίδ᾽ ἐνὶ κρατερῇ: ὃ δὲ δεύτερον ὄρνυτο χαλκῷ</p>
<p><a>Γ350</a> Ἀτρεΐδης Μενέλαος ἐπευξάμενος Διὶ πατρί:</p>
<p><a>Γ351</a> Ζεῦ ἄνα δὸς τίσασθαι ὅ με πρότερος κάκ᾽ ἔοργε</p>
<p><a>Γ352</a> δῖον Ἀλέξανδρον, καὶ ἐμῇς ὑπὸ χερσὶ δάμασσον,</p>
<p><a>Γ353</a> ὄφρα τις ἐρρίγῃσι καὶ ὀψιγόνων ἀνθρώπων</p>
<p><a>Γ354</a> ξεινοδόκον κακὰ ῥέξαι, ὅ κεν φιλότητα παράσχῃ.</p>
<p><a>Γ355</a> ἦ ῥα καὶ ἀμπεπαλὼν προΐει δολιχόσκιον ἔγχος,</p>
<p><a>Γ356</a> καὶ βάλε Πριαμίδαο κατ᾽ ἀσπίδα πάντοσε ἴσην:</p>
<p><a>Γ357</a> διὰ μὲν ἀσπίδος ἦλθε φαεινῆς ὄβριμον ἔγχος,</p>
<p><a>Γ358</a> καὶ διὰ θώρηκος πολυδαιδάλου ἠρήρειστο:</p>
<p><a>Γ359</a> ἀντικρὺ δὲ παραὶ λαπάρην διάμησε χιτῶνα</p>
<p><a>Γ360</a> ἔγχος: ὃ δ᾽ ἐκλίνθη καὶ ἀλεύατο κῆρα μέλαιναν.</p>
<p><a>Γ361</a> Ἀτρεΐδης δὲ ἐρυσσάμενος ξίφος ἀργυρόηλον</p>
<p><a>Γ362</a> πλῆξεν ἀνασχόμενος κόρυθος φάλον: ἀμφὶ δ᾽ ἄρ᾽ αὐτῷ</p>
<p><a>Γ363</a> τριχθά τε καὶ τετραχθὰ διατρυφὲν ἔκπεσε χειρός.</p>
<p><a>Γ364</a> Ἀτρεΐδης δ᾽ ᾤμωξεν ἰδὼν εἰς οὐρανὸν εὐρύν:</p>
<p><a>Γ365</a> Ζεῦ πάτερ οὔ τις σεῖο θεῶν ὀλοώτερος ἄλλος:</p>
<p><a>Γ366</a> ἦ τ᾽ ἐφάμην τίσασθαι Ἀλέξανδρον κακότητος:</p>
<p><a>Γ367</a> νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος</p>
<p><a>Γ368</a> ἠΐχθη παλάμηφιν ἐτώσιον, οὐδ᾽ ἔβαλόν μιν.</p>
<p><a>Γ369</a> ἦ καὶ ἐπαΐξας κόρυθος λάβεν ἱπποδασείης,</p>
<p><a>Γ370</a> ἕλκε δ᾽ ἐπιστρέψας μετ᾽ ἐϋκνήμιδας Ἀχαιούς:</p>
<p><a>Γ371</a> ἄγχε δέ μιν πολύκεστος ἱμὰς ἁπαλὴν ὑπὸ δειρήν,</p>
<p><a>Γ372</a> ὅς οἱ ὑπ᾽ ἀνθερεῶνος ὀχεὺς τέτατο τρυφαλείης.</p>
<p><a>Γ373</a> καί νύ κεν εἴρυσσέν τε καὶ ἄσπετον ἤρατο κῦδος,</p>
<p><a>Γ374</a> εἰ μὴ ἄρ᾽ ὀξὺ νόησε Διὸς θυγάτηρ Ἀφροδίτη,</p>
<p><a>Γ375</a> ἥ οἱ ῥῆξεν ἱμάντα βοὸς ἶφι κταμένοιο:</p>
<p><a>Γ376</a> κεινὴ δὲ τρυφάλεια ἅμ᾽ ἕσπετο χειρὶ παχείῃ.</p>
<p><a>Γ377</a> τὴν μὲν ἔπειθ᾽ ἥρως μετ᾽ ἐϋκνήμιδας Ἀχαιοὺς</p>
<p><a>Γ378</a> ῥῖψ᾽ ἐπιδινήσας, κόμισαν δ᾽ ἐρίηρες ἑταῖροι:</p>
<p><a>Γ379</a> αὐτὰρ ὃ ἂψ ἐπόρουσε κατακτάμεναι μενεαίνων</p>
<p><a>Γ380</a> ἔγχεϊ χαλκείῳ: τὸν δ᾽ ἐξήρπαξ᾽ Ἀφροδίτη</p>
<p><a>Γ381</a> ῥεῖα μάλ᾽ ὥς τε θεός, ἐκάλυψε δ᾽ ἄρ᾽ ἠέρι πολλῇ,</p>
<p><a>Γ382</a> κὰδ δ᾽ εἷσ᾽ ἐν θαλάμῳ εὐώδεϊ κηώεντι.</p>
<p><a>Γ383</a> αὐτὴ δ᾽ αὖ Ἑλένην καλέουσ᾽ ἴε: τὴν δὲ κίχανε</p>
<p><a>Γ384</a> πύργῳ ἐφ᾽ ὑψηλῷ, περὶ δὲ Τρῳαὶ ἅλις ἦσαν:</p>
<p><a>Γ385</a> χειρὶ δὲ νεκταρέου ἑανοῦ ἐτίναξε λαβοῦσα,</p>
<p><a>Γ386</a> γρηῒ δέ μιν ἐϊκυῖα παλαιγενέϊ προσέειπεν</p>
<p><a>Γ387</a> εἰροκόμῳ, ἥ οἱ Λακεδαίμονι ναιετοώσῃ</p>
<p><a>Γ388</a> ἤσκειν εἴρια καλά, μάλιστα δέ μιν φιλέεσκε:</p>
<p><a>Γ389</a> τῇ μιν ἐεισαμένη προσεφώνεε δῖ᾽ Ἀφροδίτη:</p>
<p><a>Γ390</a> δεῦρ᾽ ἴθ᾽: Ἀλέξανδρός σε καλεῖ οἶκον δὲ νέεσθαι.</p>
<p><a>Γ391</a> κεῖνος ὅ γ᾽ ἐν θαλάμῳ καὶ δινωτοῖσι λέχεσσι</p>
<p><a>Γ392</a> κάλλεΐ τε στίλβων καὶ εἵμασιν: οὐδέ κε φαίης</p>
<p><a>Γ393</a> ἀνδρὶ μαχεσσάμενον τόν γ᾽ ἐλθεῖν, ἀλλὰ χορὸν δὲ</p>
<p><a>Γ394</a> ἔρχεσθ᾽, ἠὲ χοροῖο νέον λήγοντα καθίζειν.</p>
<p><a>Γ395</a> ὣς φάτο, τῇ δ᾽ ἄρα θυμὸν ἐνὶ στήθεσσιν ὄρινε:</p>
<p><a>Γ396</a> καί ῥ᾽ ὡς οὖν ἐνόησε θεᾶς περικαλλέα δειρὴν</p>
<p><a>Γ397</a> στήθεά θ᾽ ἱμερόεντα καὶ ὄμματα μαρμαίροντα,</p>
<p><a>Γ398</a> θάμβησέν τ᾽ ἄρ᾽ ἔπειτα ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Γ399</a> δαιμονίη, τί με ταῦτα λιλαίεαι ἠπεροπεύειν;</p>
<p><a>Γ400</a> ἦ πῄ με προτέρω πολίων εὖ ναιομενάων</p>
<p><a>Γ401</a> ἄξεις, ἢ Φρυγίης ἢ Μῃονίης ἐρατεινῆς,</p>
<p><a>Γ402</a> εἴ τίς τοι καὶ κεῖθι φίλος μερόπων ἀνθρώπων:</p>
<p><a>Γ403</a> οὕνεκα δὴ νῦν δῖον Ἀλέξανδρον Μενέλαος</p>
<p><a>Γ404</a> νικήσας ἐθέλει στυγερὴν ἐμὲ οἴκαδ᾽ ἄγεσθαι,</p>
<p><a>Γ405</a> τοὔνεκα δὴ νῦν δεῦρο δολοφρονέουσα παρέστης;</p>
<p><a>Γ406</a> ἧσο παρ᾽ αὐτὸν ἰοῦσα, θεῶν δ᾽ ἀπόεικε κελεύθου,</p>
<p><a>Γ407</a> μηδ᾽ ἔτι σοῖσι πόδεσσιν ὑποστρέψειας Ὄλυμπον,</p>
<p><a>Γ408</a> ἀλλ᾽ αἰεὶ περὶ κεῖνον ὀΐζυε καί ἑ φύλασσε,</p>
<p><a>Γ409</a> εἰς ὅ κέ σ᾽ ἢ ἄλοχον ποιήσεται ἢ ὅ γε δούλην.</p>
<p><a>Γ410</a> κεῖσε δ᾽ ἐγὼν οὐκ εἶμι: νεμεσσητὸν δέ κεν εἴη:</p>
<p><a>Γ411</a> κείνου πορσανέουσα λέχος: Τρῳαὶ δέ μ᾽ ὀπίσσω</p>
<p><a>Γ412</a> πᾶσαι μωμήσονται: ἔχω δ᾽ ἄχε᾽ ἄκριτα θυμῷ.</p>
<p><a>Γ413</a> τὴν δὲ χολωσαμένη προσεφώνεε δῖ᾽ Ἀφροδίτη:</p>
<p><a>Γ414</a> μή μ᾽ ἔρεθε σχετλίη, μὴ χωσαμένη σε μεθείω,</p>
<p><a>Γ415</a> τὼς δέ σ᾽ ἀπεχθήρω ὡς νῦν ἔκπαγλ᾽ ἐφίλησα,</p>
<p><a>Γ416</a> μέσσῳ δ᾽ ἀμφοτέρων μητίσομαι ἔχθεα λυγρὰ</p>
<p><a>Γ417</a> Τρώων καὶ Δαναῶν, σὺ δέ κεν κακὸν οἶτον ὄληαι.</p>
<p><a>Γ418</a> ὣς ἔφατ᾽, ἔδεισεν δ᾽ Ἑλένη Διὸς ἐκγεγαυῖα,</p>
<p><a>Γ419</a> βῆ δὲ κατασχομένη ἑανῷ ἀργῆτι φαεινῷ</p>
<p><a>Γ420</a> σιγῇ, πάσας δὲ Τρῳὰς λάθεν: ἦρχε δὲ δαίμων.</p>
<p><a>Γ421</a> αἳ δ᾽ ὅτ᾽ Ἀλεξάνδροιο δόμον περικαλλέ᾽ ἵκοντο,</p>
<p><a>Γ422</a> ἀμφίπολοι μὲν ἔπειτα θοῶς ἐπὶ ἔργα τράποντο,</p>
<p><a>Γ423</a> ἣ δ᾽ εἰς ὑψόροφον θάλαμον κίε δῖα γυναικῶν.</p>
<p><a>Γ424</a> τῇ δ᾽ ἄρα δίφρον ἑλοῦσα φιλομειδὴς Ἀφροδίτη</p>
<p><a>Γ425</a> ἀντί᾽ Ἀλεξάνδροιο θεὰ κατέθηκε φέρουσα:</p>
<p><a>Γ426</a> ἔνθα κάθιζ᾽ Ἑλένη κούρη Διὸς αἰγιόχοιο</p>
<p><a>Γ427</a> ὄσσε πάλιν κλίνασα, πόσιν δ᾽ ἠνίπαπε μύθῳ:</p>
<p><a>Γ428</a> ἤλυθες ἐκ πολέμου: ὡς ὤφελες αὐτόθ᾽ ὀλέσθαι</p>
<p><a>Γ429</a> ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.</p>
<p><a>Γ430</a> ἦ μὲν δὴ πρίν γ᾽ εὔχε᾽ ἀρηϊφίλου Μενελάου</p>
<p><a>Γ431</a> σῇ τε βίῃ καὶ χερσὶ καὶ ἔγχεϊ φέρτερος εἶναι:</p>
<p><a>Γ432</a> ἀλλ᾽ ἴθι νῦν προκάλεσσαι ἀρηΐφιλον Μενέλαον</p>
<p><a>Γ433</a> ἐξαῦτις μαχέσασθαι ἐναντίον: ἀλλά σ᾽ ἔγωγε</p>
<p><a>Γ434</a> παύεσθαι κέλομαι, μηδὲ ξανθῷ Μενελάῳ</p>
<p><a>Γ435</a> ἀντίβιον πόλεμον πολεμίζειν ἠδὲ μάχεσθαι</p>
<p><a>Γ436</a> ἀφραδέως, μή πως τάχ᾽ ὑπ᾽ αὐτοῦ δουρὶ δαμήῃς.</p>
<p><a>Γ437</a> τὴν δὲ Πάρις μύθοισιν ἀμειβόμενος προσέειπε:</p>
<p><a>Γ438</a> μή με γύναι χαλεποῖσιν ὀνείδεσι θυμὸν ἔνιπτε:</p>
<p><a>Γ439</a> νῦν μὲν γὰρ Μενέλαος ἐνίκησεν σὺν Ἀθήνῃ,</p>
<p><a>Γ440</a> κεῖνον δ᾽ αὖτις ἐγώ: πάρα γὰρ θεοί εἰσι καὶ ἡμῖν.</p>
<p><a>Γ441</a> ἀλλ᾽ ἄγε δὴ φιλότητι τραπείομεν εὐνηθέντε:</p>
<p><a>Γ442</a> οὐ γάρ πώ ποτέ μ᾽ ὧδέ γ᾽ ἔρως φρένας ἀμφεκάλυψεν,</p>
<p><a>Γ443</a> οὐδ᾽ ὅτε σε πρῶτον Λακεδαίμονος ἐξ ἐρατεινῆς</p>
<p><a>Γ444</a> ἔπλεον ἁρπάξας ἐν ποντοπόροισι νέεσσι,</p>
<p><a>Γ445</a> νήσῳ δ᾽ ἐν Κραναῇ ἐμίγην φιλότητι καὶ εὐνῇ,</p>
<p><a>Γ446</a> ὥς σεο νῦν ἔραμαι καί με γλυκὺς ἵμερος αἱρεῖ.</p>
<p><a>Γ447</a> ἦ ῥα, καὶ ἄρχε λέχος δὲ κιών: ἅμα δ᾽ εἵπετ᾽ ἄκοιτις.</p>
<p><a>Γ448</a> τὼ μὲν ἄρ᾽ ἐν τρητοῖσι κατεύνασθεν λεχέεσσιν,</p>
<p><a>Γ449</a> Ἀτρεΐδης δ᾽ ἀν᾽ ὅμιλον ἐφοίτα θηρὶ ἐοικὼς</p>
<p><a>Γ450</a> εἴ που ἐσαθρήσειεν Ἀλέξανδρον θεοειδέα.</p>
<p><a>Γ451</a> ἀλλ᾽ οὔ τις δύνατο Τρώων κλειτῶν τ᾽ ἐπικούρων</p>
<p><a>Γ452</a> δεῖξαι Ἀλέξανδρον τότ᾽ ἀρηϊφίλῳ Μενελάῳ:</p>
<p><a>Γ453</a> οὐ μὲν γὰρ φιλότητί γ᾽ ἐκεύθανον εἴ τις ἴδοιτο:</p>
<p><a>Γ454</a> ἶσον γάρ σφιν πᾶσιν ἀπήχθετο κηρὶ μελαίνῃ.</p>
<p><a>Γ455</a> τοῖσι δὲ καὶ μετέειπεν ἄναξ ἀνδρῶν Ἀγαμέμνων:</p>
<p><a>Γ456</a> κέκλυτέ μευ Τρῶες καὶ Δάρδανοι ἠδ᾽ ἐπίκουροι:</p>
<p><a>Γ457</a> νίκη μὲν δὴ φαίνετ᾽ ἀρηϊφίλου Μενελάου,</p>
<p><a>Γ458</a> ὑμεῖς δ᾽ Ἀργείην Ἑλένην καὶ κτήμαθ᾽ ἅμ᾽ αὐτῇ</p>
<p><a>Γ459</a> ἔκδοτε, καὶ τιμὴν ἀποτινέμεν ἥν τιν᾽ ἔοικεν,</p>
<p><a>Γ460</a> ἥ τε καὶ ἐσσομένοισι μετ᾽ ἀνθρώποισι πέληται.</p>
<p><a>Γ461</a> ὣς ἔφατ᾽ Ἀτρεΐδης, ἐπὶ δ᾽ ᾔνεον ἄλλοι Ἀχαιοί.</p>
<h4 class="C2">Book 4</h4><p><a>Δ1</a> οἳ δὲ θεοὶ πὰρ Ζηνὶ καθήμενοι ἠγορόωντο</p>
<p><a>Δ2</a> χρυσέῳ ἐν δαπέδῳ, μετὰ δέ σφισι πότνια Ἥβη</p>
<p><a>Δ3</a> νέκταρ ἐοινοχόει: τοὶ δὲ χρυσέοις δεπάεσσι</p>
<p><a>Δ4</a> δειδέχατ᾽ ἀλλήλους, Τρώων πόλιν εἰσορόωντες:</p>
<p><a>Δ5</a> αὐτίκ᾽ ἐπειρᾶτο Κρονίδης ἐρεθιζέμεν Ἥρην</p>
<p><a>Δ6</a> κερτομίοις ἐπέεσσι παραβλήδην ἀγορεύων:</p>
<p><a>Δ7</a> δοιαὶ μὲν Μενελάῳ ἀρηγόνες εἰσὶ θεάων</p>
<p><a>Δ8</a> Ἥρη τ᾽ Ἀργείη καὶ Ἀλαλκομενηῒς Ἀθήνη.</p>
<p><a>Δ9</a> ἀλλ᾽ ἤτοι ταὶ νόσφι καθήμεναι εἰσορόωσαι</p>
<p><a>Δ10</a> τέρπεσθον: τῷ δ᾽ αὖτε φιλομειδὴς Ἀφροδίτη</p>
<p><a>Δ11</a> αἰεὶ παρμέμβλωκε καὶ αὐτοῦ κῆρας ἀμύνει:</p>
<p><a>Δ12</a> καὶ νῦν ἐξεσάωσεν ὀϊόμενον θανέεσθαι.</p>
<p><a>Δ13</a> ἀλλ᾽ ἤτοι νίκη μὲν ἀρηϊφίλου Μενελάου:</p>
<p><a>Δ14</a> ἡμεῖς δὲ φραζώμεθ᾽ ὅπως ἔσται τάδε ἔργα,</p>
<p><a>Δ15</a> ἤ ῥ᾽ αὖτις πόλεμόν τε κακὸν καὶ φύλοπιν αἰνὴν</p>
<p><a>Δ16</a> ὄρσομεν, ἦ φιλότητα μετ᾽ ἀμφοτέροισι βάλωμεν.</p>
<p><a>Δ17</a> εἰ δ᾽ αὖ πως τόδε πᾶσι φίλον καὶ ἡδὺ γένοιτο,</p>
<p><a>Δ18</a> ἤτοι μὲν οἰκέοιτο πόλις Πριάμοιο ἄνακτος,</p>
<p><a>Δ19</a> αὖτις δ᾽ Ἀργείην Ἑλένην Μενέλαος ἄγοιτο.</p>
<p><a>Δ20</a> ὣς ἔφαθ᾽, αἳ δ᾽ ἐπέμυξαν Ἀθηναίη τε καὶ Ἥρη:</p>
<p><a>Δ21</a> πλησίαι αἵ γ᾽ ἥσθην, κακὰ δὲ Τρώεσσι μεδέσθην.</p>
<p><a>Δ22</a> ἤτοι Ἀθηναίη ἀκέων ἦν οὐδέ τι εἶπε</p>
<p><a>Δ23</a> σκυζομένη Διὶ πατρί, χόλος δέ μιν ἄγριος ᾕρει:</p>
<p><a>Δ24</a> Ἥρῃ δ᾽ οὐκ ἔχαδε στῆθος χόλον, ἀλλὰ προσηύδα:</p>
<p><a>Δ25</a> αἰνότατε Κρονίδη ποῖον τὸν μῦθον ἔειπες:</p>
<p><a>Δ26</a> πῶς ἐθέλεις ἅλιον θεῖναι πόνον ἠδ᾽ ἀτέλεστον,</p>
<p><a>Δ27</a> ἱδρῶ θ᾽ ὃν ἵδρωσα μόγῳ, καμέτην δέ μοι ἵπποι</p>
<p><a>Δ28</a> λαὸν ἀγειρούσῃ, Πριάμῳ κακὰ τοῖό τε παισίν.</p>
<p><a>Δ29</a> ἕρδ᾽: ἀτὰρ οὔ τοι πάντες ἐπαινέομεν θεοὶ ἄλλοι.</p>
<p><a>Δ30</a> τὴν δὲ μέγ᾽ ὀχθήσας προσέφη νεφεληγερέτα Ζεύς:</p>
<p><a>Δ31</a> δαιμονίη τί νύ σε Πρίαμος Πριάμοιό τε παῖδες</p>
<p><a>Δ32</a> τόσσα κακὰ ῥέζουσιν, ὅ τ᾽ ἀσπερχὲς μενεαίνεις</p>
<p><a>Δ33</a> Ἰλίου ἐξαλαπάξαι ἐϋκτίμενον πτολίεθρον;</p>
<p><a>Δ34</a> εἰ δὲ σύ γ᾽ εἰσελθοῦσα πύλας καὶ τείχεα μακρὰ</p>
<p><a>Δ35</a> ὠμὸν βεβρώθοις Πρίαμον Πριάμοιό τε παῖδας</p>
<p><a>Δ36</a> ἄλλους τε Τρῶας, τότε κεν χόλον ἐξακέσαιο.</p>
<p><a>Δ37</a> ἕρξον ὅπως ἐθέλεις: μὴ τοῦτό γε νεῖκος ὀπίσσω</p>
<p><a>Δ38</a> σοὶ καὶ ἐμοὶ μέγ᾽ ἔρισμα μετ᾽ ἀμφοτέροισι γένηται.</p>
<p><a>Δ39</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>Δ40</a> ὁππότε κεν καὶ ἐγὼ μεμαὼς πόλιν ἐξαλαπάξαι</p>
<p><a>Δ41</a> τὴν ἐθέλω ὅθι τοι φίλοι ἀνέρες ἐγγεγάασι,</p>
<p><a>Δ42</a> μή τι διατρίβειν τὸν ἐμὸν χόλον, ἀλλά μ᾽ ἐᾶσαι:</p>
<p><a>Δ43</a> καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:</p>
<p><a>Δ44</a> αἳ γὰρ ὑπ᾽ ἠελίῳ τε καὶ οὐρανῷ ἀστερόεντι</p>
<p><a>Δ45</a> ναιετάουσι πόληες ἐπιχθονίων ἀνθρώπων,</p>
<p><a>Δ46</a> τάων μοι περὶ κῆρι τιέσκετο Ἴλιος ἱρὴ</p>
<p><a>Δ47</a> καὶ Πρίαμος καὶ λαὸς ἐϋμμελίω Πριάμοιο.</p>
<p><a>Δ48</a> οὐ γάρ μοί ποτε βωμὸς ἐδεύετο δαιτὸς ἐΐσης</p>
<p><a>Δ49</a> λοιβῆς τε κνίσης τε: τὸ γὰρ λάχομεν γέρας ἡμεῖς.</p>
<p><a>Δ50</a> τὸν δ᾽ ἠμείβετ᾽ ἔπειτα βοῶπις πότνια Ἥρη:</p>
<p><a>Δ51</a> ἤτοι ἐμοὶ τρεῖς μὲν πολὺ φίλταταί εἰσι πόληες</p>
<p><a>Δ52</a> Ἄργός τε Σπάρτη τε καὶ εὐρυάγυια Μυκήνη:</p>
<p><a>Δ53</a> τὰς διαπέρσαι ὅτ᾽ ἄν τοι ἀπέχθωνται περὶ κῆρι:</p>
<p><a>Δ54</a> τάων οὔ τοι ἐγὼ πρόσθ᾽ ἵσταμαι οὐδὲ μεγαίρω.</p>
<p><a>Δ55</a> εἴ περ γὰρ φθονέω τε καὶ οὐκ εἰῶ διαπέρσαι,</p>
<p><a>Δ56</a> οὐκ ἀνύω φθονέουσ᾽ ἐπεὶ ἦ πολὺ φέρτερός ἐσσι.</p>
<p><a>Δ57</a> ἀλλὰ χρὴ καὶ ἐμὸν θέμεναι πόνον οὐκ ἀτέλεστον:</p>
<p><a>Δ58</a> καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,</p>
<p><a>Δ59</a> καί με πρεσβυτάτην τέκετο Κρόνος ἀγκυλομήτης,</p>
<p><a>Δ60</a> ἀμφότερον γενεῇ τε καὶ οὕνεκα σὴ παράκοιτις</p>
<p><a>Δ61</a> κέκλημαι, σὺ δὲ πᾶσι μετ᾽ ἀθανάτοισιν ἀνάσσεις.</p>
<p><a>Δ62</a> ἀλλ᾽ ἤτοι μὲν ταῦθ᾽ ὑποείξομεν ἀλλήλοισι,</p>
<p><a>Δ63</a> σοὶ μὲν ἐγώ, σὺ δ᾽ ἐμοί: ἐπὶ δ᾽ ἕψονται θεοὶ ἄλλοι</p>
<p><a>Δ64</a> ἀθάνατοι: σὺ δὲ θᾶσσον Ἀθηναίῃ ἐπιτεῖλαι</p>
<p><a>Δ65</a> ἐλθεῖν ἐς Τρώων καὶ Ἀχαιῶν φύλοπιν αἰνήν,</p>
<p><a>Δ66</a> πειρᾶν δ᾽ ὥς κε Τρῶες ὑπερκύδαντας Ἀχαιοὺς</p>
<p><a>Δ67</a> ἄρξωσι πρότεροι ὑπὲρ ὅρκια δηλήσασθαι.</p>
<p><a>Δ68</a> ὣς ἔφατ᾽, οὐδ᾽ ἀπίθησε πατὴρ ἀνδρῶν τε θεῶν τε:</p>
<p><a>Δ69</a> αὐτίκ᾽ Ἀθηναίην ἔπεα πτερόεντα προσηύδα:</p>
<p><a>Δ70</a> αἶψα μάλ᾽ ἐς στρατὸν ἐλθὲ μετὰ Τρῶας καὶ Ἀχαιούς,</p>
<p><a>Δ71</a> πειρᾶν δ᾽ ὥς κε Τρῶες ὑπερκύδαντας Ἀχαιοὺς</p>
<p><a>Δ72</a> ἄρξωσι πρότεροι ὑπὲρ ὅρκια δηλήσασθαι.</p>
<p><a>Δ73</a> ὣς εἰπὼν ὄτρυνε πάρος μεμαυῖαν Ἀθήνην,</p>
<p><a>Δ74</a> βῆ δὲ κατ᾽ Οὐλύμποιο καρήνων ἀΐξασα.</p>
<p><a>Δ75</a> οἷον δ᾽ ἀστέρα ἧκε Κρόνου πάϊς ἀγκυλομήτεω</p>
<p><a>Δ76</a> ἢ ναύτῃσι τέρας ἠὲ στρατῷ εὐρέϊ λαῶν</p>
<p><a>Δ77</a> λαμπρόν: τοῦ δέ τε πολλοὶ ἀπὸ σπινθῆρες ἵενται:</p>
<p><a>Δ78</a> τῷ ἐϊκυῖ᾽ ἤϊξεν ἐπὶ χθόνα Παλλὰς Ἀθήνη,</p>
<p><a>Δ79</a> κὰδ δ᾽ ἔθορ᾽ ἐς μέσσον: θάμβος δ᾽ ἔχεν εἰσορόωντας</p>
<p><a>Δ80</a> Τρῶάς θ᾽ ἱπποδάμους καὶ ἐϋκνήμιδας Ἀχαιούς:</p>
<p><a>Δ81</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>Δ82</a> ἦ ῥ᾽ αὖτις πόλεμός τε κακὸς καὶ φύλοπις αἰνὴ</p>
<p><a>Δ83</a> ἔσσεται, ἢ φιλότητα μετ᾽ ἀμφοτέροισι τίθησι</p>
<p><a>Δ84</a> Ζεύς, ὅς τ᾽ ἀνθρώπων ταμίης πολέμοιο τέτυκται.</p>
<p><a>Δ85</a> ὣς ἄρα τις εἴπεσκεν Ἀχαιῶν τε Τρώων τε.</p>
<p><a>Δ86</a> ἣ δ᾽ ἀνδρὶ ἰκέλη Τρώων κατεδύσεθ᾽ ὅμιλον</p>
<p><a>Δ87</a> Λαοδόκῳ Ἀντηνορίδῃ κρατερῷ αἰχμητῇ,</p>
<p><a>Δ88</a> Πάνδαρον ἀντίθεον διζημένη εἴ που ἐφεύροι.</p>
<p><a>Δ89</a> εὗρε Λυκάονος υἱὸν ἀμύμονά τε κρατερόν τε</p>
<p><a>Δ90</a> ἑσταότ᾽: ἀμφὶ δέ μιν κρατεραὶ στίχες ἀσπιστάων</p>
<p><a>Δ91</a> λαῶν, οἵ οἱ ἕποντο ἀπ᾽ Αἰσήποιο ῥοάων:</p>
<p><a>Δ92</a> ἀγχοῦ δ᾽ ἱσταμένη ἔπεα πτερόεντα προσηύδα:</p>
<p><a>Δ93</a> ἦ ῥά νύ μοί τι πίθοιο Λυκάονος υἱὲ δαΐφρον.</p>
<p><a>Δ94</a> τλαίης κεν Μενελάῳ ἐπιπροέμεν ταχὺν ἰόν,</p>
<p><a>Δ95</a> πᾶσι δέ κε Τρώεσσι χάριν καὶ κῦδος ἄροιο,</p>
<p><a>Δ96</a> ἐκ πάντων δὲ μάλιστα Ἀλεξάνδρῳ βασιλῆϊ.</p>
<p><a>Δ97</a> τοῦ κεν δὴ πάμπρωτα παρ᾽ ἀγλαὰ δῶρα φέροιο,</p>
<p><a>Δ98</a> αἴ κεν ἴδῃ Μενέλαον ἀρήϊον Ἀτρέος υἱὸν</p>
<p><a>Δ99</a> σῷ βέλεϊ δμηθέντα πυρῆς ἐπιβάντ᾽ ἀλεγεινῆς.</p>
<p><a>Δ100</a> ἀλλ᾽ ἄγ᾽ ὀΐστευσον Μενελάου κυδαλίμοιο,</p>
<p><a>Δ101</a> εὔχεο δ᾽ Ἀπόλλωνι Λυκηγενέϊ κλυτοτόξῳ</p>
<p><a>Δ102</a> ἀρνῶν πρωτογόνων ῥέξειν κλειτὴν ἑκατόμβην</p>
<p><a>Δ103</a> οἴκαδε νοστήσας ἱερῆς εἰς ἄστυ Ζελείης.</p>
<p><a>Δ104</a> ὣς φάτ᾽ Ἀθηναίη, τῷ δὲ φρένας ἄφρονι πεῖθεν:</p>
<p><a>Δ105</a> αὐτίκ᾽ ἐσύλα τόξον ἐΰξοον ἰξάλου αἰγὸς</p>
<p><a>Δ106</a> ἀγρίου, ὅν ῥά ποτ᾽ αὐτὸς ὑπὸ στέρνοιο τυχήσας</p>
<p><a>Δ107</a> πέτρης ἐκβαίνοντα δεδεγμένος ἐν προδοκῇσι</p>
<p><a>Δ108</a> βεβλήκει πρὸς στῆθος: ὃ δ᾽ ὕπτιος ἔμπεσε πέτρῃ.</p>
<p><a>Δ109</a> τοῦ κέρα ἐκ κεφαλῆς ἑκκαιδεκάδωρα πεφύκει:</p>
<p><a>Δ110</a> καὶ τὰ μὲν ἀσκήσας κεραοξόος ἤραρε τέκτων,</p>
<p><a>Δ111</a> πᾶν δ᾽ εὖ λειήνας χρυσέην ἐπέθηκε κορώνην.</p>
<p><a>Δ112</a> καὶ τὸ μὲν εὖ κατέθηκε τανυσσάμενος ποτὶ γαίῃ</p>
<p><a>Δ113</a> ἀγκλίνας: πρόσθεν δὲ σάκεα σχέθον ἐσθλοὶ ἑταῖροι</p>
<p><a>Δ114</a> μὴ πρὶν ἀναΐξειαν ἀρήϊοι υἷες Ἀχαιῶν</p>
<p><a>Δ115</a> πρὶν βλῆσθαι Μενέλαον ἀρήϊον Ἀτρέος υἱόν.</p>
<p><a>Δ116</a> αὐτὰρ ὁ σύλα πῶμα φαρέτρης, ἐκ δ᾽ ἕλετ᾽ ἰὸν</p>
<p><a>Δ117</a> ἀβλῆτα πτερόεντα μελαινέων ἕρμ᾽ ὀδυνάων:</p>
<p><a>Δ118</a> αἶψα δ᾽ ἐπὶ νευρῇ κατεκόσμει πικρὸν ὀϊστόν,</p>
<p><a>Δ119</a> εὔχετο δ᾽ Ἀπόλλωνι Λυκηγενέϊ κλυτοτόξῳ</p>
<p><a>Δ120</a> ἀρνῶν πρωτογόνων ῥέξειν κλειτὴν ἑκατόμβην</p>
<p><a>Δ121</a> οἴκαδε νοστήσας ἱερῆς εἰς ἄστυ Ζελείης.</p>
<p><a>Δ122</a> ἕλκε δ᾽ ὁμοῦ γλυφίδας τε λαβὼν καὶ νεῦρα βόεια:</p>
<p><a>Δ123</a> νευρὴν μὲν μαζῷ πέλασεν, τόξῳ δὲ σίδηρον.</p>
<p><a>Δ124</a> αὐτὰρ ἐπεὶ δὴ κυκλοτερὲς μέγα τόξον ἔτεινε,</p>
<p><a>Δ125</a> λίγξε βιός, νευρὴ δὲ μέγ᾽ ἴαχεν, ἆλτο δ᾽ ὀϊστὸς</p>
<p><a>Δ126</a> ὀξυβελὴς καθ᾽ ὅμιλον ἐπιπτέσθαι μενεαίνων.</p>
<p><a>Δ127</a> οὐδὲ σέθεν Μενέλαε θεοὶ μάκαρες λελάθοντο</p>
<p><a>Δ128</a> ἀθάνατοι, πρώτη δὲ Διὸς θυγάτηρ ἀγελείη,</p>
<p><a>Δ129</a> ἥ τοι πρόσθε στᾶσα βέλος ἐχεπευκὲς ἄμυνεν.</p>
<p><a>Δ130</a> ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ</p>
<p><a>Δ131</a> παιδὸς ἐέργῃ μυῖαν ὅθ᾽ ἡδέϊ λέξεται ὕπνῳ,</p>
<p><a>Δ132</a> αὐτὴ δ᾽ αὖτ᾽ ἴθυνεν ὅθι ζωστῆρος ὀχῆες</p>
<p><a>Δ133</a> χρύσειοι σύνεχον καὶ διπλόος ἤντετο θώρηξ.</p>
<p><a>Δ134</a> ἐν δ᾽ ἔπεσε ζωστῆρι ἀρηρότι πικρὸς ὀϊστός:</p>
<p><a>Δ135</a> διὰ μὲν ἂρ ζωστῆρος ἐλήλατο δαιδαλέοιο,</p>
<p><a>Δ136</a> καὶ διὰ θώρηκος πολυδαιδάλου ἠρήρειστο</p>
<p><a>Δ137</a> μίτρης θ᾽, ἣν ἐφόρει ἔρυμα χροὸς ἕρκος ἀκόντων,</p>
<p><a>Δ138</a> ἥ οἱ πλεῖστον ἔρυτο: διὰ πρὸ δὲ εἴσατο καὶ τῆς.</p>
<p><a>Δ139</a> ἀκρότατον δ᾽ ἄρ᾽ ὀϊστὸς ἐπέγραψε χρόα φωτός:</p>
<p><a>Δ140</a> αὐτίκα δ᾽ ἔρρεεν αἷμα κελαινεφὲς ἐξ ὠτειλῆς.</p>
<p><a>Δ141</a> ὡς δ᾽ ὅτε τίς τ᾽ ἐλέφαντα γυνὴ φοίνικι μιήνῃ</p>
<p><a>Δ142</a> Μῃονὶς ἠὲ Κάειρα παρήϊον ἔμμεναι ἵππων:</p>
<p><a>Δ143</a> κεῖται δ᾽ ἐν θαλάμῳ, πολέες τέ μιν ἠρήσαντο</p>
<p><a>Δ144</a> ἱππῆες φορέειν: βασιλῆϊ δὲ κεῖται ἄγαλμα,</p>
<p><a>Δ145</a> ἀμφότερον κόσμός θ᾽ ἵππῳ ἐλατῆρί τε κῦδος:</p>
<p><a>Δ146</a> τοῖοί τοι Μενέλαε μιάνθην αἵματι μηροὶ</p>
<p><a>Δ147</a> εὐφυέες κνῆμαί τε ἰδὲ σφυρὰ κάλ᾽ ὑπένερθε.</p>
<p><a>Δ148</a> ῥίγησεν δ᾽ ἄρ᾽ ἔπειτα ἄναξ ἀνδρῶν Ἀγαμέμνων</p>
<p><a>Δ149</a> ὡς εἶδεν μέλαν αἷμα καταρρέον ἐξ ὠτειλῆς:</p>
<p><a>Δ150</a> ῥίγησεν δὲ καὶ αὐτὸς ἀρηΐφιλος Μενέλαος.</p>
<p><a>Δ151</a> ὡς δὲ ἴδεν νεῦρόν τε καὶ ὄγκους ἐκτὸς ἐόντας</p>
<p><a>Δ152</a> ἄψορρόν οἱ θυμὸς ἐνὶ στήθεσσιν ἀγέρθη.</p>
<p><a>Δ153</a> τοῖς δὲ βαρὺ στενάχων μετέφη κρείων Ἀγαμέμνων</p>
<p><a>Δ154</a> χειρὸς ἔχων Μενέλαον, ἐπεστενάχοντο δ᾽ ἑταῖροι:</p>
<p><a>Δ155</a> φίλε κασίγνητε θάνατόν νύ τοι ὅρκι᾽ ἔταμνον</p>
<p><a>Δ156</a> οἶον προστήσας πρὸ Ἀχαιῶν Τρωσὶ μάχεσθαι,</p>
<p><a>Δ157</a> ὥς σ᾽ ἔβαλον Τρῶες, κατὰ δ᾽ ὅρκια πιστὰ πάτησαν.</p>
<p><a>Δ158</a> οὐ μέν πως ἅλιον πέλει ὅρκιον αἷμά τε ἀρνῶν</p>
<p><a>Δ159</a> σπονδαί τ᾽ ἄκρητοι καὶ δεξιαὶ ᾗς ἐπέπιθμεν.</p>
<p><a>Δ160</a> εἴ περ γάρ τε καὶ αὐτίκ᾽ Ὀλύμπιος οὐκ ἐτέλεσσεν,</p>
<p><a>Δ161</a> ἔκ τε καὶ ὀψὲ τελεῖ, σύν τε μεγάλῳ ἀπέτισαν</p>
<p><a>Δ162</a> σὺν σφῇσιν κεφαλῇσι γυναιξί τε καὶ τεκέεσσιν.</p>
<p><a>Δ163</a> εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
<p><a>Δ164</a> ἔσσεται ἦμαρ ὅτ᾽ ἄν ποτ᾽ ὀλώλῃ Ἴλιος ἱρὴ</p>
<p><a>Δ165</a> καὶ Πρίαμος καὶ λαὸς ἐϋμμελίω Πριάμοιο,</p>
<p><a>Δ166</a> Ζεὺς δέ σφι Κρονίδης ὑψίζυγος αἰθέρι ναίων</p>
<p><a>Δ167</a> αὐτὸς ἐπισσείῃσιν ἐρεμνὴν αἰγίδα πᾶσι</p>
<p><a>Δ168</a> τῆσδ᾽ ἀπάτης κοτέων: τὰ μὲν ἔσσεται οὐκ ἀτέλεστα:</p>
<p><a>Δ169</a> ἀλλά μοι αἰνὸν ἄχος σέθεν ἔσσεται ὦ Μενέλαε</p>
<p><a>Δ170</a> αἴ κε θάνῃς καὶ πότμον ἀναπλήσῃς βιότοιο.</p>
<p><a>Δ171</a> καί κεν ἐλέγχιστος πολυδίψιον Ἄργος ἱκοίμην:</p>
<p><a>Δ172</a> αὐτίκα γὰρ μνήσονται Ἀχαιοὶ πατρίδος αἴης:</p>
<p><a>Δ173</a> κὰδ δέ κεν εὐχωλὴν Πριάμῳ καὶ Τρωσὶ λίποιμεν</p>
<p><a>Δ174</a> Ἀργείην Ἑλένην: σέο δ᾽ ὀστέα πύσει ἄρουρα</p>
<p><a>Δ175</a> κειμένου ἐν Τροίῃ ἀτελευτήτῳ ἐπὶ ἔργῳ.</p>
<p><a>Δ176</a> καί κέ τις ὧδ᾽ ἐρέει Τρώων ὑπερηνορεόντων</p>
<p><a>Δ177</a> τύμβῳ ἐπιθρῴσκων Μενελάου κυδαλίμοιο:</p>
<p><a>Δ178</a> αἴθ᾽ οὕτως ἐπὶ πᾶσι χόλον τελέσει᾽ Ἀγαμέμνων,</p>
<p><a>Δ179</a> ὡς καὶ νῦν ἅλιον στρατὸν ἤγαγεν ἐνθάδ᾽ Ἀχαιῶν,</p>
<p><a>Δ180</a> καὶ δὴ ἔβη οἶκον δὲ φίλην ἐς πατρίδα γαῖαν</p>
<p><a>Δ181</a> σὺν κεινῇσιν νηυσὶ λιπὼν ἀγαθὸν Μενέλαον.</p>
<p><a>Δ182</a> ὥς ποτέ τις ἐρέει: τότε μοι χάνοι εὐρεῖα χθών.</p>
<p><a>Δ183</a> τὸν δ᾽ ἐπιθαρσύνων προσέφη ξανθὸς Μενέλαος:</p>
<p><a>Δ184</a> θάρσει, μηδέ τί πω δειδίσσεο λαὸν Ἀχαιῶν:</p>
<p><a>Δ185</a> οὐκ ἐν καιρίῳ ὀξὺ πάγη βέλος, ἀλλὰ πάροιθεν</p>
<p><a>Δ186</a> εἰρύσατο ζωστήρ τε παναίολος ἠδ᾽ ὑπένερθε</p>
<p><a>Δ187</a> ζῶμά τε καὶ μίτρη, τὴν χαλκῆες κάμον ἄνδρες.</p>
<p><a>Δ188</a> τὸν δ᾽ ἀπαμειβόμενος προσέφη κρείων Ἀγαμέμνων:</p>
<p><a>Δ189</a> αἲ γὰρ δὴ οὕτως εἴη φίλος ὦ Μενέλαε:</p>
<p><a>Δ190</a> ἕλκος δ᾽ ἰητὴρ ἐπιμάσσεται ἠδ᾽ ἐπιθήσει</p>
<p><a>Δ191</a> φάρμαχ᾽ ἅ κεν παύσῃσι μελαινάων ὀδυνάων.</p>
<p><a>Δ192</a> ἦ καὶ Ταλθύβιον θεῖον κήρυκα προσηύδα:</p>
<p><a>Δ193</a> Ταλθύβι᾽ ὅττι τάχιστα Μαχάονα δεῦρο κάλεσσον</p>
<p><a>Δ194</a> φῶτ᾽ Ἀσκληπιοῦ υἱὸν ἀμύμονος ἰητῆρος,</p>
<p><a>Δ195</a> ὄφρα ἴδῃ Μενέλαον ἀρήϊον Ἀτρέος υἱόν,</p>
<p><a>Δ196</a> ὅν τις ὀϊστεύσας ἔβαλεν τόξων ἐῢ εἰδὼς</p>
<p><a>Δ197</a> Τρώων ἢ Λυκίων, τῷ μὲν κλέος, ἄμμι δὲ πένθος.</p>
<p><a>Δ198</a> ὣς ἔφατ᾽, οὐδ᾽ ἄρα οἱ κῆρυξ ἀπίθησεν ἀκούσας,</p>
<p><a>Δ199</a> βῆ δ᾽ ἰέναι κατὰ λαὸν Ἀχαιῶν χαλκοχιτώνων</p>
<p><a>Δ200</a> παπταίνων ἥρωα Μαχάονα: τὸν δὲ νόησεν</p>
<p><a>Δ201</a> ἑσταότ᾽: ἀμφὶ δέ μιν κρατεραὶ στίχες ἀσπιστάων</p>
<p><a>Δ202</a> λαῶν, οἵ οἱ ἕποντο Τρίκης ἐξ ἱπποβότοιο.</p>
<p><a>Δ203</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>Δ204</a> ὄρσ᾽ Ἀσκληπιάδη, καλέει κρείων Ἀγαμέμνων,</p>
<p><a>Δ205</a> ὄφρα ἴδῃς Μενέλαον ἀρήϊον ἀρχὸν Ἀχαιῶν,</p>
<p><a>Δ206</a> ὅν τις ὀϊστεύσας ἔβαλεν τόξων ἐῢ εἰδὼς</p>
<p><a>Δ207</a> Τρώων ἢ Λυκίων, τῷ μὲν κλέος, ἄμμι δὲ πένθος.</p>
<p><a>Δ208</a> ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε:</p>
<p><a>Δ209</a> βὰν δ᾽ ἰέναι καθ᾽ ὅμιλον ἀνὰ στρατὸν εὐρὺν Ἀχαιῶν.</p>
<p><a>Δ210</a> ἀλλ᾽ ὅτε δή ῥ᾽ ἵκανον ὅθι ξανθὸς Μενέλαος</p>
<p><a>Δ211</a> βλήμενος ἦν, περὶ δ᾽ αὐτὸν ἀγηγέραθ᾽ ὅσσοι ἄριστοι</p>
<p><a>Δ212</a> κυκλόσ᾽, ὃ δ᾽ ἐν μέσσοισι παρίστατο ἰσόθεος φώς,</p>
<p><a>Δ213</a> αὐτίκα δ᾽ ἐκ ζωστῆρος ἀρηρότος ἕλκεν ὀϊστόν:</p>
<p><a>Δ214</a> τοῦ δ᾽ ἐξελκομένοιο πάλιν ἄγεν ὀξέες ὄγκοι.</p>
<p><a>Δ215</a> λῦσε δέ οἱ ζωστῆρα παναίολον ἠδ᾽ ὑπένερθε</p>
<p><a>Δ216</a> ζῶμά τε καὶ μίτρην, τὴν χαλκῆες κάμον ἄνδρες.</p>
<p><a>Δ217</a> αὐτὰρ ἐπεὶ ἴδεν ἕλκος ὅθ᾽ ἔμπεσε πικρὸς ὀϊστός,</p>
<p><a>Δ218</a> αἷμ᾽ ἐκμυζήσας ἐπ᾽ ἄρ᾽ ἤπια φάρμακα εἰδὼς</p>
<p><a>Δ219</a> πάσσε, τά οἵ ποτε πατρὶ φίλα φρονέων πόρε Χείρων.</p>
<p><a>Δ220</a> ὄφρα τοὶ ἀμφεπένοντο βοὴν ἀγαθὸν Μενέλαον,</p>
<p><a>Δ221</a> τόφρα δ᾽ ἐπὶ Τρώων στίχες ἤλυθον ἀσπιστάων:</p>
<p><a>Δ222</a> οἳ δ᾽ αὖτις κατὰ τεύχε᾽ ἔδυν, μνήσαντο δὲ χάρμης.</p>
<p><a>Δ223</a> ἔνθ᾽ οὐκ ἂν βρίζοντα ἴδοις Ἀγαμέμνονα δῖον</p>
<p><a>Δ224</a> οὐδὲ καταπτώσσοντ᾽ οὐδ᾽ οὐκ ἐθέλοντα μάχεσθαι,</p>
<p><a>Δ225</a> ἀλλὰ μάλα σπεύδοντα μάχην ἐς κυδιάνειραν.</p>
<p><a>Δ226</a> ἵππους μὲν γὰρ ἔασε καὶ ἅρματα ποικίλα χαλκῷ:</p>
<p><a>Δ227</a> καὶ τοὺς μὲν θεράπων ἀπάνευθ᾽ ἔχε φυσιόωντας</p>
<p><a>Δ228</a> Εὐρυμέδων υἱὸς Πτολεμαίου Πειραΐδαο:</p>
<p><a>Δ229</a> τῷ μάλα πόλλ᾽ ἐπέτελλε παρισχέμεν ὁππότε κέν μιν</p>
<p><a>Δ230</a> γυῖα λάβῃ κάματος πολέας διὰ κοιρανέοντα:</p>
<p><a>Δ231</a> αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:</p>
<p><a>Δ232</a> καί ῥ᾽ οὓς μὲν σπεύδοντας ἴδοι Δαναῶν ταχυπώλων,</p>
<p><a>Δ233</a> τοὺς μάλα θαρσύνεσκε παριστάμενος ἐπέεσσιν:</p>
<p><a>Δ234</a> Ἀργεῖοι μή πώ τι μεθίετε θούριδος ἀλκῆς:</p>
<p><a>Δ235</a> οὐ γὰρ ἐπὶ ψευδέσσι πατὴρ Ζεὺς ἔσσετ᾽ ἀρωγός,</p>
<p><a>Δ236</a> ἀλλ᾽ οἵ περ πρότεροι ὑπὲρ ὅρκια δηλήσαντο</p>
<p><a>Δ237</a> τῶν ἤτοι αὐτῶν τέρενα χρόα γῦπες ἔδονται,</p>
<p><a>Δ238</a> ἡμεῖς αὖτ᾽ ἀλόχους τε φίλας καὶ νήπια τέκνα</p>
<p><a>Δ239</a> ἄξομεν ἐν νήεσσιν, ἐπὴν πτολίεθρον ἕλωμεν.</p>
<p><a>Δ240</a> οὕς τινας αὖ μεθιέντας ἴδοι στυγεροῦ πολέμοιο,</p>
<p><a>Δ241</a> τοὺς μάλα νεικείεσκε χολωτοῖσιν ἐπέεσσιν:</p>
<p><a>Δ242</a> Ἀργεῖοι ἰόμωροι ἐλεγχέες οὔ νυ σέβεσθε;</p>
<p><a>Δ243</a> τίφθ᾽ οὕτως ἔστητε τεθηπότες ἠΰτε νεβροί,</p>
<p><a>Δ244</a> αἵ τ᾽ ἐπεὶ οὖν ἔκαμον πολέος πεδίοιο θέουσαι</p>
<p><a>Δ245</a> ἑστᾶσ᾽, οὐδ᾽ ἄρα τίς σφι μετὰ φρεσὶ γίγνεται ἀλκή:</p>
<p><a>Δ246</a> ὣς ὑμεῖς ἔστητε τεθηπότες οὐδὲ μάχεσθε.</p>
<p><a>Δ247</a> ἦ μένετε Τρῶας σχεδὸν ἐλθέμεν ἔνθά τε νῆες</p>
<p><a>Δ248</a> εἰρύατ᾽ εὔπρυμνοι πολιῆς ἐπὶ θινὶ θαλάσσης,</p>
<p><a>Δ249</a> ὄφρα ἴδητ᾽ αἴ κ᾽ ὔμμιν ὑπέρσχῃ χεῖρα Κρονίων;</p>
<p><a>Δ250</a> ὣς ὅ γε κοιρανέων ἐπεπωλεῖτο στίχας ἀνδρῶν:</p>
<p><a>Δ251</a> ἦλθε δ᾽ ἐπὶ Κρήτεσσι κιὼν ἀνὰ οὐλαμὸν ἀνδρῶν.</p>
<p><a>Δ252</a> οἳ δ᾽ ἀμφ᾽ Ἰδομενῆα δαΐφρονα θωρήσσοντο:</p>
<p><a>Δ253</a> Ἰδομενεὺς μὲν ἐνὶ προμάχοις συῒ εἴκελος ἀλκήν,</p>
<p><a>Δ254</a> Μηριόνης δ᾽ ἄρα οἱ πυμάτας ὄτρυνε φάλαγγας.</p>
<p><a>Δ255</a> τοὺς δὲ ἰδὼν γήθησεν ἄναξ ἀνδρῶν Ἀγαμέμνων,</p>
<p><a>Δ256</a> αὐτίκα δ᾽ Ἰδομενῆα προσηύδα μειλιχίοισιν:</p>
<p><a>Δ257</a> Ἰδομενεῦ περὶ μέν σε τίω Δαναῶν ταχυπώλων</p>
<p><a>Δ258</a> ἠμὲν ἐνὶ πτολέμῳ ἠδ᾽ ἀλλοίῳ ἐπὶ ἔργῳ</p>
<p><a>Δ259</a> ἠδ᾽ ἐν δαίθ᾽, ὅτε πέρ τε γερούσιον αἴθοπα οἶνον</p>
<p><a>Δ260</a> Ἀργείων οἳ ἄριστοι ἐνὶ κρητῆρι κέρωνται.</p>
<p><a>Δ261</a> εἴ περ γάρ τ᾽ ἄλλοι γε κάρη κομόωντες Ἀχαιοὶ</p>
<p><a>Δ262</a> δαιτρὸν πίνωσιν, σὸν δὲ πλεῖον δέπας αἰεὶ</p>
<p><a>Δ263</a> ἕστηχ᾽, ὥς περ ἐμοί, πιέειν ὅτε θυμὸς ἀνώγοι.</p>
<p><a>Δ264</a> ἀλλ᾽ ὄρσευ πόλεμον δ᾽ οἷος πάρος εὔχεαι εἶναι.</p>
<p><a>Δ265</a> τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</p>
<p><a>Δ266</a> Ἀτρεΐδη μάλα μέν τοι ἐγὼν ἐρίηρος ἑταῖρος</p>
<p><a>Δ267</a> ἔσσομαι, ὡς τὸ πρῶτον ὑπέστην καὶ κατένευσα:</p>
<p><a>Δ268</a> ἀλλ᾽ ἄλλους ὄτρυνε κάρη κομόωντας Ἀχαιοὺς</p>
<p><a>Δ269</a> ὄφρα τάχιστα μαχώμεθ᾽, ἐπεὶ σύν γ᾽ ὅρκι᾽ ἔχευαν</p>
<p><a>Δ270</a> Τρῶες: τοῖσιν δ᾽ αὖ θάνατος καὶ κήδε᾽ ὀπίσσω</p>
<p><a>Δ271</a> ἔσσετ᾽ ἐπεὶ πρότεροι ὑπὲρ ὅρκια δηλήσαντο.</p>
<p><a>Δ272</a> ὣς ἔφατ᾽, Ἀτρεΐδης δὲ παρῴχετο γηθόσυνος κῆρ:</p>
<p><a>Δ273</a> ἦλθε δ᾽ ἐπ᾽ Αἰάντεσσι κιὼν ἀνὰ οὐλαμὸν ἀνδρῶν:</p>
<p><a>Δ274</a> τὼ δὲ κορυσσέσθην, ἅμα δὲ νέφος εἵπετο πεζῶν.</p>
<p><a>Δ275</a> ὡς δ᾽ ὅτ᾽ ἀπὸ σκοπιῆς εἶδεν νέφος αἰπόλος ἀνὴρ</p>
<p><a>Δ276</a> ἐρχόμενον κατὰ πόντον ὑπὸ Ζεφύροιο ἰωῆς:</p>
<p><a>Δ277</a> τῷ δέ τ᾽ ἄνευθεν ἐόντι μελάντερον ἠΰτε πίσσα</p>
<p><a>Δ278</a> φαίνετ᾽ ἰὸν κατὰ πόντον, ἄγει δέ τε λαίλαπα πολλήν,</p>
<p><a>Δ279</a> ῥίγησέν τε ἰδών, ὑπό τε σπέος ἤλασε μῆλα:</p>
<p><a>Δ280</a> τοῖαι ἅμ᾽ Αἰάντεσσι διοτρεφέων αἰζηῶν</p>
<p><a>Δ281</a> δήϊον ἐς πόλεμον πυκιναὶ κίνυντο φάλαγγες</p>
<p><a>Δ282</a> κυάνεαι, σάκεσίν τε καὶ ἔγχεσι πεφρικυῖαι.</p>
<p><a>Δ283</a> καὶ τοὺς μὲν γήθησεν ἰδὼν κρείων Ἀγαμέμνων,</p>
<p><a>Δ284</a> καί σφεας φωνήσας ἔπεα πτερόεντα προσηύδα:</p>
<p><a>Δ285</a> Αἴαντ᾽ Ἀργείων ἡγήτορε χαλκοχιτώνων,</p>
<p><a>Δ286</a> σφῶϊ μέν: οὐ γὰρ ἔοικ᾽ ὀτρυνέμεν: οὔ τι κελεύω:</p>
<p><a>Δ287</a> αὐτὼ γὰρ μάλα λαὸν ἀνώγετον ἶφι μάχεσθαι.</p>
<p><a>Δ288</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
<p><a>Δ289</a> τοῖος πᾶσιν θυμὸς ἐνὶ στήθεσσι γένοιτο:</p>
<p><a>Δ290</a> τώ κε τάχ᾽ ἠμύσειε πόλις Πριάμοιο ἄνακτος</p>
<p><a>Δ291</a> χερσὶν ὑφ᾽ ἡμετέρῃσιν ἁλοῦσά τε περθομένη τε.</p>
<p><a>Δ292</a> ὣς εἰπὼν τοὺς μὲν λίπεν αὐτοῦ, βῆ δὲ μετ᾽ ἄλλους:</p>
<p><a>Δ293</a> ἔνθ᾽ ὅ γε Νέστορ᾽ ἔτετμε λιγὺν Πυλίων ἀγορητὴν</p>
<p><a>Δ294</a> οὓς ἑτάρους στέλλοντα καὶ ὀτρύνοντα μάχεσθαι</p>
<p><a>Δ295</a> ἀμφὶ μέγαν Πελάγοντα Ἀλάστορά τε Χρομίον τε</p>
<p><a>Δ296</a> Αἵμονά τε κρείοντα Βίαντά τε ποιμένα λαῶν:</p>
<p><a>Δ297</a> ἱππῆας μὲν πρῶτα σὺν ἵπποισιν καὶ ὄχεσφι,</p>
<p><a>Δ298</a> πεζοὺς δ᾽ ἐξόπιθε στῆσεν πολέας τε καὶ ἐσθλοὺς</p>
<p><a>Δ299</a> ἕρκος ἔμεν πολέμοιο: κακοὺς δ᾽ ἐς μέσσον ἔλασσεν,</p>
<p><a>Δ300</a> ὄφρα καὶ οὐκ ἐθέλων τις ἀναγκαίῃ πολεμίζοι.</p>
<p><a>Δ301</a> ἱππεῦσιν μὲν πρῶτ᾽ ἐπετέλλετο: τοὺς γὰρ ἀνώγει</p>
<p><a>Δ302</a> σφοὺς ἵππους ἐχέμεν μηδὲ κλονέεσθαι ὁμίλῳ:</p>
<p><a>Δ303</a> μηδέ τις ἱπποσύνῃ τε καὶ ἠνορέηφι πεποιθὼς</p>
<p><a>Δ304</a> οἶος πρόσθ᾽ ἄλλων μεμάτω Τρώεσσι μάχεσθαι,</p>
<p><a>Δ305</a> μηδ᾽ ἀναχωρείτω: ἀλαπαδνότεροι γὰρ ἔσεσθε.</p>
<p><a>Δ306</a> ὃς δέ κ᾽ ἀνὴρ ἀπὸ ὧν ὀχέων ἕτερ᾽ ἅρμαθ᾽ ἵκηται</p>
<p><a>Δ307</a> ἔγχει ὀρεξάσθω, ἐπεὶ ἦ πολὺ φέρτερον οὕτω.</p>
<p><a>Δ308</a> ὧδε καὶ οἱ πρότεροι πόλεας καὶ τείχε᾽ ἐπόρθεον</p>
<p><a>Δ309</a> τόνδε νόον καὶ θυμὸν ἐνὶ στήθεσσιν ἔχοντες.</p>
<p><a>Δ310</a> ὣς ὃ γέρων ὄτρυνε πάλαι πολέμων ἐῢ εἰδώς:</p>
<p><a>Δ311</a> καὶ τὸν μὲν γήθησεν ἰδὼν κρείων Ἀγαμέμνων,</p>
<p><a>Δ312</a> καί μιν φωνήσας ἔπεα πτερόεντα προσηύδα:</p>
<p><a>Δ313</a> ὦ γέρον εἴθ᾽ ὡς θυμὸς ἐνὶ στήθεσσι φίλοισιν</p>
<p><a>Δ314</a> ὥς τοι γούναθ᾽ ἕποιτο, βίη δέ τοι ἔμπεδος εἴη:</p>
<p><a>Δ315</a> ἀλλά σε γῆρας τείρει ὁμοίϊον: ὡς ὄφελέν τις</p>
<p><a>Δ316</a> ἀνδρῶν ἄλλος ἔχειν, σὺ δὲ κουροτέροισι μετεῖναι.</p>
<p><a>Δ317</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Δ318</a> Ἀτρεΐδη μάλα μέν τοι ἐγὼν ἐθέλοιμι καὶ αὐτὸς</p>
<p><a>Δ319</a> ὣς ἔμεν ὡς ὅτε δῖον Ἐρευθαλίωνα κατέκταν.</p>
<p><a>Δ320</a> ἀλλ᾽ οὔ πως ἅμα πάντα θεοὶ δόσαν ἀνθρώποισιν:</p>
<p><a>Δ321</a> εἰ τότε κοῦρος ἔα νῦν αὖτέ με γῆρας ὀπάζει.</p>
<p><a>Δ322</a> ἀλλὰ καὶ ὧς ἱππεῦσι μετέσσομαι ἠδὲ κελεύσω</p>
<p><a>Δ323</a> βουλῇ καὶ μύθοισι: τὸ γὰρ γέρας ἐστὶ γερόντων.</p>
<p><a>Δ324</a> αἰχμὰς δ᾽ αἰχμάσσουσι νεώτεροι, οἵ περ ἐμεῖο</p>
<p><a>Δ325</a> ὁπλότεροι γεγάασι πεποίθασίν τε βίηφιν.</p>
<p><a>Δ326</a> ὣς ἔφατ᾽, Ἀτρεΐδης δὲ παρῴχετο γηθόσυνος κῆρ.</p>
<p><a>Δ327</a> εὗρ᾽ υἱὸν Πετεῶο Μενεσθῆα πλήξιππον</p>
<p><a>Δ328</a> ἑσταότ᾽: ἀμφὶ δ᾽ Ἀθηναῖοι μήστωρες ἀϋτῆς:</p>
<p><a>Δ329</a> αὐτὰρ ὃ πλησίον ἑστήκει πολύμητις Ὀδυσσεύς,</p>
<p><a>Δ330</a> πὰρ δὲ Κεφαλλήνων ἀμφὶ στίχες οὐκ ἀλαπαδναὶ</p>
<p><a>Δ331</a> ἕστασαν: οὐ γάρ πώ σφιν ἀκούετο λαὸς ἀϋτῆς,</p>
<p><a>Δ332</a> ἀλλὰ νέον συνορινόμεναι κίνυντο φάλαγγες</p>
<p><a>Δ333</a> Τρώων ἱπποδάμων καὶ Ἀχαιῶν: οἳ δὲ μένοντες</p>
<p><a>Δ334</a> ἕστασαν ὁππότε πύργος Ἀχαιῶν ἄλλος ἐπελθὼν</p>
<p><a>Δ335</a> Τρώων ὁρμήσειε καὶ ἄρξειαν πολέμοιο.</p>
<p><a>Δ336</a> τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,</p>
<p><a>Δ337</a> καί σφεας φωνήσας ἔπεα πτερόεντα προσηύδα:</p>
<p><a>Δ338</a> ὦ υἱὲ Πετεῶο διοτρεφέος βασιλῆος,</p>
<p><a>Δ339</a> καὶ σὺ κακοῖσι δόλοισι κεκασμένε κερδαλεόφρον</p>
<p><a>Δ340</a> τίπτε καταπτώσσοντες ἀφέστατε, μίμνετε δ᾽ ἄλλους;</p>
<p><a>Δ341</a> σφῶϊν μέν τ᾽ ἐπέοικε μετὰ πρώτοισιν ἐόντας</p>
<p><a>Δ342</a> ἑστάμεν ἠδὲ μάχης καυστείρης ἀντιβολῆσαι:</p>
<p><a>Δ343</a> πρώτω γὰρ καὶ δαιτὸς ἀκουάζεσθον ἐμεῖο,</p>
<p><a>Δ344</a> ὁππότε δαῖτα γέρουσιν ἐφοπλίζωμεν Ἀχαιοί.</p>
<p><a>Δ345</a> ἔνθα φίλ᾽ ὀπταλέα κρέα ἔδμεναι ἠδὲ κύπελλα</p>
<p><a>Δ346</a> οἴνου πινέμεναι μελιηδέος ὄφρ᾽ ἐθέλητον:</p>
<p><a>Δ347</a> νῦν δὲ φίλως χ᾽ ὁρόῳτε καὶ εἰ δέκα πύργοι Ἀχαιῶν</p>
<p><a>Δ348</a> ὑμείων προπάροιθε μαχοίατο νηλέϊ χαλκῷ.</p>
<p><a>Δ349</a> τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>Δ350</a> Ἀτρεΐδη ποῖόν σε ἔπος φύγεν ἕρκος ὀδόντων;</p>
<p><a>Δ351</a> πῶς δὴ φῂς πολέμοιο μεθιέμεν ὁππότ᾽ Ἀχαιοὶ</p>
<p><a>Δ352</a> Τρωσὶν ἐφ᾽ ἱπποδάμοισιν ἐγείρομεν ὀξὺν Ἄρηα;</p>
<p><a>Δ353</a> ὄψεαι αἴ κ᾽ ἐθέλῃσθα καὶ αἴ κέν τοι τὰ μεμήλῃ</p>
<p><a>Δ354</a> Τηλεμάχοιο φίλον πατέρα προμάχοισι μιγέντα</p>
<p><a>Δ355</a> Τρώων ἱπποδάμων: σὺ δὲ ταῦτ᾽ ἀνεμώλια βάζεις.</p>
<p><a>Δ356</a> τὸν δ᾽ ἐπιμειδήσας προσέφη κρείων Ἀγαμέμνων</p>
<p><a>Δ357</a> ὡς γνῶ χωομένοιο: πάλιν δ᾽ ὅ γε λάζετο μῦθον:</p>
<p><a>Δ358</a> διογενὲς Λαερτιάδη πολυμήχαν᾽ Ὀδυσσεῦ</p>
<p><a>Δ359</a> οὔτέ σε νεικείω περιώσιον οὔτε κελεύω:</p>
<p><a>Δ360</a> οἶδα γὰρ ὥς τοι θυμὸς ἐνὶ στήθεσσι φίλοισιν</p>
<p><a>Δ361</a> ἤπια δήνεα οἶδε: τὰ γὰρ φρονέεις ἅ τ᾽ ἐγώ περ.</p>
<p><a>Δ362</a> ἀλλ᾽ ἴθι ταῦτα δ᾽ ὄπισθεν ἀρεσσόμεθ᾽ εἴ τι κακὸν νῦν</p>
<p><a>Δ363</a> εἴρηται, τὰ δὲ πάντα θεοὶ μεταμώνια θεῖεν.</p>
<p><a>Δ364</a> ὣς εἰπὼν τοὺς μὲν λίπεν αὐτοῦ, βῆ δὲ μετ᾽ ἄλλους.</p>
<p><a>Δ365</a> εὗρε δὲ Τυδέος υἱὸν ὑπέρθυμον Διομήδεα</p>
<p><a>Δ366</a> ἑσταότ᾽ ἔν θ᾽ ἵπποισι καὶ ἅρμασι κολλητοῖσι:</p>
<p><a>Δ367</a> πὰρ δέ οἱ ἑστήκει Σθένελος Καπανήϊος υἱός.</p>
<p><a>Δ368</a> καὶ τὸν μὲν νείκεσσεν ἰδὼν κρείων Ἀγαμέμνων,</p>
<p><a>Δ369</a> καί μιν φωνήσας ἔπεα πτερόεντα προσηύδα:</p>
<p><a>Δ370</a> ὤ μοι Τυδέος υἱὲ δαΐφρονος ἱπποδάμοιο</p>
<p><a>Δ371</a> τί πτώσσεις, τί δ᾽ ὀπιπεύεις πολέμοιο γεφύρας;</p>
<p><a>Δ372</a> οὐ μὲν Τυδέϊ γ᾽ ὧδε φίλον πτωσκαζέμεν ἦεν,</p>
<p><a>Δ373</a> ἀλλὰ πολὺ πρὸ φίλων ἑτάρων δηΐοισι μάχεσθαι,</p>
<p><a>Δ374</a> ὡς φάσαν οἵ μιν ἴδοντο πονεύμενον: οὐ γὰρ ἔγωγε</p>
<p><a>Δ375</a> ἤντησ᾽ οὐδὲ ἴδον: περὶ δ᾽ ἄλλων φασὶ γενέσθαι.</p>
<p><a>Δ376</a> ἤτοι μὲν γὰρ ἄτερ πολέμου εἰσῆλθε Μυκήνας</p>
<p><a>Δ377</a> ξεῖνος ἅμ᾽ ἀντιθέῳ Πολυνείκεϊ λαὸν ἀγείρων:</p>
<p><a>Δ378</a> οἳ δὲ τότ᾽ ἐστρατόωνθ᾽ ἱερὰ πρὸς τείχεα Θήβης,</p>
<p><a>Δ379</a> καί ῥα μάλα λίσσοντο δόμεν κλειτοὺς ἐπικούρους:</p>
<p><a>Δ380</a> οἳ δ᾽ ἔθελον δόμεναι καὶ ἐπῄνεον ὡς ἐκέλευον:</p>
<p><a>Δ381</a> ἀλλὰ Ζεὺς ἔτρεψε παραίσια σήματα φαίνων.</p>
<p><a>Δ382</a> οἳ δ᾽ ἐπεὶ οὖν ᾤχοντο ἰδὲ πρὸ ὁδοῦ ἐγένοντο,</p>
<p><a>Δ383</a> Ἀσωπὸν δ᾽ ἵκοντο βαθύσχοινον λεχεποίην,</p>
<p><a>Δ384</a> ἔνθ᾽ αὖτ᾽ ἀγγελίην ἐπὶ Τυδῆ στεῖλαν Ἀχαιοί.</p>
<p><a>Δ385</a> αὐτὰρ ὃ βῆ, πολέας δὲ κιχήσατο Καδμεΐωνας</p>
<p><a>Δ386</a> δαινυμένους κατὰ δῶμα βίης Ἐτεοκληείης.</p>
<p><a>Δ387</a> ἔνθ᾽ οὐδὲ ξεῖνός περ ἐὼν ἱππηλάτα Τυδεὺς</p>
<p><a>Δ388</a> τάρβει, μοῦνος ἐὼν πολέσιν μετὰ Καδμείοισιν,</p>
<p><a>Δ389</a> ἀλλ᾽ ὅ γ᾽ ἀεθλεύειν προκαλίζετο, πάντα δ᾽ ἐνίκα</p>
<p><a>Δ390</a> ῥηϊδίως: τοίη οἱ ἐπίρροθος ἦεν Ἀθήνη.</p>
<p><a>Δ391</a> οἳ δὲ χολωσάμενοι Καδμεῖοι κέντορες ἵππων</p>
<p><a>Δ392</a> ἂψ ἄρ᾽ ἀνερχομένῳ πυκινὸν λόχον εἷσαν ἄγοντες</p>
<p><a>Δ393</a> κούρους πεντήκοντα: δύω δ᾽ ἡγήτορες ἦσαν,</p>
<p><a>Δ394</a> Μαίων Αἱμονίδης ἐπιείκελος ἀθανάτοισιν,</p>
<p><a>Δ395</a> υἱός τ᾽ Αὐτοφόνοιο μενεπτόλεμος Πολυφόντης.</p>
<p><a>Δ396</a> Τυδεὺς μὲν καὶ τοῖσιν ἀεικέα πότμον ἐφῆκε:</p>
<p><a>Δ397</a> πάντας ἔπεφν᾽, ἕνα δ᾽ οἶον ἵει οἶκον δὲ νέεσθαι:</p>
<p><a>Δ398</a> Μαίον᾽ ἄρα προέηκε θεῶν τεράεσσι πιθήσας.</p>
<p><a>Δ399</a> τοῖος ἔην Τυδεὺς Αἰτώλιος: ἀλλὰ τὸν υἱὸν</p>
<p><a>Δ400</a> γείνατο εἷο χέρεια μάχῃ, ἀγορῇ δέ τ᾽ ἀμείνω.</p>
<p><a>Δ401</a> ὣς φάτο, τὸν δ᾽ οὔ τι προσέφη κρατερὸς Διομήδης</p>
<p><a>Δ402</a> αἰδεσθεὶς βασιλῆος ἐνιπὴν αἰδοίοιο:</p>
<p><a>Δ403</a> τὸν δ᾽ υἱὸς Καπανῆος ἀμείψατο κυδαλίμοιο:</p>
<p><a>Δ404</a> Ἀτρεΐδη μὴ ψεύδε᾽ ἐπιστάμενος σάφα εἰπεῖν:</p>
<p><a>Δ405</a> ἡμεῖς τοι πατέρων μέγ᾽ ἀμείνονες εὐχόμεθ᾽ εἶναι:</p>
<p><a>Δ406</a> ἡμεῖς καὶ Θήβης ἕδος εἵλομεν ἑπταπύλοιο</p>
<p><a>Δ407</a> παυρότερον λαὸν ἀγαγόνθ᾽ ὑπὸ τεῖχος ἄρειον,</p>
<p><a>Δ408</a> πειθόμενοι τεράεσσι θεῶν καὶ Ζηνὸς ἀρωγῇ:</p>
<p><a>Δ409</a> κεῖνοι δὲ σφετέρῃσιν ἀτασθαλίῃσιν ὄλοντο:</p>
<p><a>Δ410</a> τὼ μή μοι πατέρας ποθ᾽ ὁμοίῃ ἔνθεο τιμῇ.</p>
<p><a>Δ411</a> τὸν δ᾽ ἄρ᾽ ὑπόδρα ἰδὼν προσέφη κρατερὸς Διομήδης:</p>
<p><a>Δ412</a> τέττα, σιωπῇ ἧσο, ἐμῷ δ᾽ ἐπιπείθεο μύθῳ:</p>
<p><a>Δ413</a> οὐ γὰρ ἐγὼ νεμεσῶ Ἀγαμέμνονι ποιμένι λαῶν</p>
<p><a>Δ414</a> ὀτρύνοντι μάχεσθαι ἐϋκνήμιδας Ἀχαιούς:</p>
<p><a>Δ415</a> τούτῳ μὲν γὰρ κῦδος ἅμ᾽ ἕψεται εἴ κεν Ἀχαιοὶ</p>
<p><a>Δ416</a> Τρῶας δῃώσωσιν ἕλωσί τε Ἴλιον ἱρήν,</p>
<p><a>Δ417</a> τούτῳ δ᾽ αὖ μέγα πένθος Ἀχαιῶν δῃωθέντων.</p>
<p><a>Δ418</a> ἀλλ᾽ ἄγε δὴ καὶ νῶϊ μεδώμεθα θούριδος ἀλκῆς.</p>
<p><a>Δ419</a> ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:</p>
<p><a>Δ420</a> δεινὸν δ᾽ ἔβραχε χαλκὸς ἐπὶ στήθεσσιν ἄνακτος</p>
<p><a>Δ421</a> ὀρνυμένου: ὑπό κεν ταλασίφρονά περ δέος εἷλεν.</p>
<p><a>Δ422</a> ὡς δ᾽ ὅτ᾽ ἐν αἰγιαλῷ πολυηχέϊ κῦμα θαλάσσης</p>
<p><a>Δ423</a> ὄρνυτ᾽ ἐπασσύτερον Ζεφύρου ὕπο κινήσαντος:</p>
<p><a>Δ424</a> πόντῳ μέν τε πρῶτα κορύσσεται, αὐτὰρ ἔπειτα</p>
<p><a>Δ425</a> χέρσῳ ῥηγνύμενον μεγάλα βρέμει, ἀμφὶ δέ τ᾽ ἄκρας</p>
<p><a>Δ426</a> κυρτὸν ἐὸν κορυφοῦται, ἀποπτύει δ᾽ ἁλὸς ἄχνην:</p>
<p><a>Δ427</a> ὣς τότ᾽ ἐπασσύτεραι Δαναῶν κίνυντο φάλαγγες</p>
<p><a>Δ428</a> νωλεμέως πόλεμον δέ: κέλευε δὲ οἷσιν ἕκαστος</p>
<p><a>Δ429</a> ἡγεμόνων: οἳ δ᾽ ἄλλοι ἀκὴν ἴσαν, οὐδέ κε φαίης</p>
<p><a>Δ430</a> τόσσον λαὸν ἕπεσθαι ἔχοντ᾽ ἐν στήθεσιν αὐδήν,</p>
<p><a>Δ431</a> σιγῇ δειδιότες σημάντορας: ἀμφὶ δὲ πᾶσι</p>
<p><a>Δ432</a> τεύχεα ποικίλ᾽ ἔλαμπε, τὰ εἱμένοι ἐστιχόωντο.</p>
<p><a>Δ433</a> Τρῶες δ᾽, ὥς τ᾽ ὄϊες πολυπάμονος ἀνδρὸς ἐν αὐλῇ</p>
<p><a>Δ434</a> μυρίαι ἑστήκασιν ἀμελγόμεναι γάλα λευκὸν</p>
<p><a>Δ435</a> ἀζηχὲς μεμακυῖαι ἀκούουσαι ὄπα ἀρνῶν,</p>
<p><a>Δ436</a> ὣς Τρώων ἀλαλητὸς ἀνὰ στρατὸν εὐρὺν ὀρώρει:</p>
<p><a>Δ437</a> οὐ γὰρ πάντων ἦεν ὁμὸς θρόος οὐδ᾽ ἴα γῆρυς,</p>
<p><a>Δ438</a> ἀλλὰ γλῶσσα μέμικτο, πολύκλητοι δ᾽ ἔσαν ἄνδρες.</p>
<p><a>Δ439</a> ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη</p>
<p><a>Δ440</a> Δεῖμός τ᾽ ἠδὲ Φόβος καὶ Ἔρις ἄμοτον μεμαυῖα,</p>
<p><a>Δ441</a> Ἄρεος ἀνδροφόνοιο κασιγνήτη ἑτάρη τε,</p>
<p><a>Δ442</a> ἥ τ᾽ ὀλίγη μὲν πρῶτα κορύσσεται, αὐτὰρ ἔπειτα</p>
<p><a>Δ443</a> οὐρανῷ ἐστήριξε κάρη καὶ ἐπὶ χθονὶ βαίνει:</p>
<p><a>Δ444</a> ἥ σφιν καὶ τότε νεῖκος ὁμοίϊον ἔμβαλε μέσσῳ</p>
<p><a>Δ445</a> ἐρχομένη καθ᾽ ὅμιλον ὀφέλλουσα στόνον ἀνδρῶν.</p>
<p><a>Δ446</a> οἳ δ᾽ ὅτε δή ῥ᾽ ἐς χῶρον ἕνα ξυνιόντες ἵκοντο,</p>
<p><a>Δ447</a> σύν ῥ᾽ ἔβαλον ῥινούς, σὺν δ᾽ ἔγχεα καὶ μένε᾽ ἀνδρῶν</p>
<p><a>Δ448</a> χαλκεοθωρήκων: ἀτὰρ ἀσπίδες ὀμφαλόεσσαι</p>
<p><a>Δ449</a> ἔπληντ᾽ ἀλλήλῃσι, πολὺς δ᾽ ὀρυμαγδὸς ὀρώρει.</p>
<p><a>Δ450</a> ἔνθα δ᾽ ἅμ᾽ οἰμωγή τε καὶ εὐχωλὴ πέλεν ἀνδρῶν</p>
<p><a>Δ451</a> ὀλλύντων τε καὶ ὀλλυμένων, ῥέε δ᾽ αἵματι γαῖα.</p>
<p><a>Δ452</a> ὡς δ᾽ ὅτε χείμαρροι ποταμοὶ κατ᾽ ὄρεσφι ῥέοντες</p>
<p><a>Δ453</a> ἐς μισγάγκειαν συμβάλλετον ὄβριμον ὕδωρ</p>
<p><a>Δ454</a> κρουνῶν ἐκ μεγάλων κοίλης ἔντοσθε χαράδρης,</p>
<p><a>Δ455</a> τῶν δέ τε τηλόσε δοῦπον ἐν οὔρεσιν ἔκλυε ποιμήν:</p>
<p><a>Δ456</a> ὣς τῶν μισγομένων γένετο ἰαχή τε πόνος τε.</p>
<p><a>Δ457</a> πρῶτος δ᾽ Ἀντίλοχος Τρώων ἕλεν ἄνδρα κορυστὴν</p>
<p><a>Δ458</a> ἐσθλὸν ἐνὶ προμάχοισι Θαλυσιάδην Ἐχέπωλον:</p>
<p><a>Δ459</a> τόν ῥ᾽ ἔβαλε πρῶτος κόρυθος φάλον ἱπποδασείης,</p>
<p><a>Δ460</a> ἐν δὲ μετώπῳ πῆξε, πέρησε δ᾽ ἄρ᾽ ὀστέον εἴσω</p>
<p><a>Δ461</a> αἰχμὴ χαλκείη: τὸν δὲ σκότος ὄσσε κάλυψεν,</p>
<p><a>Δ462</a> ἤριπε δ᾽ ὡς ὅτε πύργος ἐνὶ κρατερῇ ὑσμίνῃ.</p>
<p><a>Δ463</a> τὸν δὲ πεσόντα ποδῶν ἔλαβε κρείων Ἐλεφήνωρ</p>
<p><a>Δ464</a> Χαλκωδοντιάδης μεγαθύμων ἀρχὸς Ἀβάντων,</p>
<p><a>Δ465</a> ἕλκε δ᾽ ὑπ᾽ ἐκ βελέων, λελιημένος ὄφρα τάχιστα</p>
<p><a>Δ466</a> τεύχεα συλήσειε: μίνυνθα δέ οἱ γένεθ᾽ ὁρμή.</p>
<p><a>Δ467</a> νεκρὸν γὰρ ἐρύοντα ἰδὼν μεγάθυμος Ἀγήνωρ</p>
<p><a>Δ468</a> πλευρά, τά οἱ κύψαντι παρ᾽ ἀσπίδος ἐξεφαάνθη,</p>
<p><a>Δ469</a> οὔτησε ξυστῷ χαλκήρεϊ, λῦσε δὲ γυῖα.</p>
<p><a>Δ470</a> ὣς τὸν μὲν λίπε θυμός, ἐπ᾽ αὐτῷ δ᾽ ἔργον ἐτύχθη</p>
<p><a>Δ471</a> ἀργαλέον Τρώων καὶ Ἀχαιῶν: οἳ δὲ λύκοι ὣς</p>
<p><a>Δ472</a> ἀλλήλοις ἐπόρουσαν, ἀνὴρ δ᾽ ἄνδρ᾽ ἐδνοπάλιζεν.</p>
<p><a>Δ473</a> ἔνθ᾽ ἔβαλ᾽ Ἀνθεμίωνος υἱὸν Τελαμώνιος Αἴας</p>
<p><a>Δ474</a> ἠΐθεον θαλερὸν Σιμοείσιον, ὅν ποτε μήτηρ</p>
<p><a>Δ475</a> Ἴδηθεν κατιοῦσα παρ᾽ ὄχθῃσιν Σιμόεντος</p>
<p><a>Δ476</a> γείνατ᾽, ἐπεί ῥα τοκεῦσιν ἅμ᾽ ἕσπετο μῆλα ἰδέσθαι:</p>
<p><a>Δ477</a> τοὔνεκά μιν κάλεον Σιμοείσιον: οὐδὲ τοκεῦσι</p>
<p><a>Δ478</a> θρέπτρα φίλοις ἀπέδωκε, μινυνθάδιος δέ οἱ αἰὼν</p>
<p><a>Δ479</a> ἔπλεθ᾽ ὑπ᾽ Αἴαντος μεγαθύμου δουρὶ δαμέντι.</p>
<p><a>Δ480</a> πρῶτον γάρ μιν ἰόντα βάλε στῆθος παρὰ μαζὸν</p>
<p><a>Δ481</a> δεξιόν: ἀντικρὺ δὲ δι᾽ ὤμου χάλκεον ἔγχος</p>
<p><a>Δ482</a> ἦλθεν: ὁ δ᾽ ἐν κονίῃσι χαμαὶ πέσεν αἴγειρος ὣς</p>
<p><a>Δ483</a> ἥ ῥά τ᾽ ἐν εἱαμενῇ ἕλεος μεγάλοιο πεφύκει</p>
<p><a>Δ484</a> λείη, ἀτάρ τέ οἱ ὄζοι ἐπ᾽ ἀκροτάτῃ πεφύασι:</p>
<p><a>Δ485</a> τὴν μέν θ᾽ ἁρματοπηγὸς ἀνὴρ αἴθωνι σιδήρῳ</p>
<p><a>Δ486</a> ἐξέταμ᾽, ὄφρα ἴτυν κάμψῃ περικαλλέϊ δίφρῳ:</p>
<p><a>Δ487</a> ἣ μέν τ᾽ ἀζομένη κεῖται ποταμοῖο παρ᾽ ὄχθας.</p>
<p><a>Δ488</a> τοῖον ἄρ᾽ Ἀνθεμίδην Σιμοείσιον ἐξενάριξεν</p>
<p><a>Δ489</a> Αἴας διογενής: τοῦ δ᾽ Ἄντιφος αἰολοθώρηξ</p>
<p><a>Δ490</a> Πριαμίδης καθ᾽ ὅμιλον ἀκόντισεν ὀξέϊ δουρί.</p>
<p><a>Δ491</a> τοῦ μὲν ἅμαρθ᾽, ὃ δὲ Λεῦκον Ὀδυσσέος ἐσθλὸν ἑταῖρον</p>
<p><a>Δ492</a> βεβλήκει βουβῶνα, νέκυν ἑτέρωσ᾽ ἐρύοντα:</p>
<p><a>Δ493</a> ἤριπε δ᾽ ἀμφ᾽ αὐτῷ, νεκρὸς δέ οἱ ἔκπεσε χειρός.</p>
<p><a>Δ494</a> τοῦ δ᾽ Ὀδυσεὺς μάλα θυμὸν ἀποκταμένοιο χολώθη,</p>
<p><a>Δ495</a> βῆ δὲ διὰ προμάχων κεκορυθμένος αἴθοπι χαλκῷ,</p>
<p><a>Δ496</a> στῆ δὲ μάλ᾽ ἐγγὺς ἰὼν καὶ ἀκόντισε δουρὶ φαεινῷ</p>
<p><a>Δ497</a> ἀμφὶ ἓ παπτήνας: ὑπὸ δὲ Τρῶες κεκάδοντο</p>
<p><a>Δ498</a> ἀνδρὸς ἀκοντίσσαντος: ὃ δ᾽ οὐχ ἅλιον βέλος ἧκεν,</p>
<p><a>Δ499</a> ἀλλ᾽ υἱὸν Πριάμοιο νόθον βάλε Δημοκόωντα</p>
<p><a>Δ500</a> ὅς οἱ Ἀβυδόθεν ἦλθε παρ᾽ ἵππων ὠκειάων.</p>
<p><a>Δ501</a> τόν ῥ᾽ Ὀδυσεὺς ἑτάροιο χολωσάμενος βάλε δουρὶ</p>
<p><a>Δ502</a> κόρσην: ἣ δ᾽ ἑτέροιο διὰ κροτάφοιο πέρησεν</p>
<p><a>Δ503</a> αἰχμὴ χαλκείη: τὸν δὲ σκότος ὄσσε κάλυψε,</p>
<p><a>Δ504</a> δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</p>
<p><a>Δ505</a> χώρησαν δ᾽ ὑπό τε πρόμαχοι καὶ φαίδιμος Ἕκτωρ:</p>
<p><a>Δ506</a> Ἀργεῖοι δὲ μέγα ἴαχον, ἐρύσαντο δὲ νεκρούς,</p>
<p><a>Δ507</a> ἴθυσαν δὲ πολὺ προτέρω: νεμέσησε δ᾽ Ἀπόλλων</p>
<p><a>Δ508</a> Περγάμου ἐκκατιδών, Τρώεσσι δὲ κέκλετ᾽ ἀΰσας:</p>
<p><a>Δ509</a> ὄρνυσθ᾽ ἱππόδαμοι Τρῶες μηδ᾽ εἴκετε χάρμης</p>
<p><a>Δ510</a> Ἀργείοις, ἐπεὶ οὔ σφι λίθος χρὼς οὐδὲ σίδηρος</p>
<p><a>Δ511</a> χαλκὸν ἀνασχέσθαι ταμεσίχροα βαλλομένοισιν:</p>
<p><a>Δ512</a> οὐ μὰν οὐδ᾽ Ἀχιλεὺς Θέτιδος πάϊς ἠϋκόμοιο</p>
<p><a>Δ513</a> μάρναται, ἀλλ᾽ ἐπὶ νηυσὶ χόλον θυμαλγέα πέσσει.</p>
<p><a>Δ514</a> ὣς φάτ᾽ ἀπὸ πτόλιος δεινὸς θεός: αὐτὰρ Ἀχαιοὺς</p>
<p><a>Δ515</a> ὦρσε Διὸς θυγάτηρ κυδίστη Τριτογένεια</p>
<p><a>Δ516</a> ἐρχομένη καθ᾽ ὅμιλον, ὅθι μεθιέντας ἴδοιτο.</p>
<p><a>Δ517</a> ἔνθ᾽ Ἀμαρυγκείδην Διώρεα μοῖρα πέδησε:</p>
<p><a>Δ518</a> χερμαδίῳ γὰρ βλῆτο παρὰ σφυρὸν ὀκριόεντι</p>
<p><a>Δ519</a> κνήμην δεξιτερήν: βάλε δὲ Θρῃκῶν ἀγὸς ἀνδρῶν</p>
<p><a>Δ520</a> Πείρως Ἰμβρασίδης ὃς ἄρ᾽ Αἰνόθεν εἰληλούθει.</p>
<p><a>Δ521</a> ἀμφοτέρω δὲ τένοντε καὶ ὀστέα λᾶας ἀναιδὴς</p>
<p><a>Δ522</a> ἄχρις ἀπηλοίησεν: ὃ δ᾽ ὕπτιος ἐν κονίῃσι</p>
<p><a>Δ523</a> κάππεσεν ἄμφω χεῖρε φίλοις ἑτάροισι πετάσσας</p>
<p><a>Δ524</a> θυμὸν ἀποπνείων: ὃ δ᾽ ἐπέδραμεν ὅς ῥ᾽ ἔβαλέν περ</p>
<p><a>Δ525</a> Πείροος, οὖτα δὲ δουρὶ παρ᾽ ὀμφαλόν: ἐκ δ᾽ ἄρα πᾶσαι</p>
<p><a>Δ526</a> χύντο χαμαὶ χολάδες, τὸν δὲ σκότος ὄσσε κάλυψε.</p>
<p><a>Δ527</a> τὸν δὲ Θόας Αἰτωλὸς ἀπεσσύμενον βάλε δουρὶ</p>
<p><a>Δ528</a> στέρνον ὑπὲρ μαζοῖο, πάγη δ᾽ ἐν πνεύμονι χαλκός:</p>
<p><a>Δ529</a> ἀγχίμολον δέ οἱ ἦλθε Θόας, ἐκ δ᾽ ὄβριμον ἔγχος</p>
<p><a>Δ530</a> ἐσπάσατο στέρνοιο, ἐρύσσατο δὲ ξίφος ὀξύ,</p>
<p><a>Δ531</a> τῷ ὅ γε γαστέρα τύψε μέσην, ἐκ δ᾽ αἴνυτο θυμόν.</p>
<p><a>Δ532</a> τεύχεα δ᾽ οὐκ ἀπέδυσε: περίστησαν γὰρ ἑταῖροι</p>
<p><a>Δ533</a> Θρήϊκες ἀκρόκομοι δολίχ᾽ ἔγχεα χερσὶν ἔχοντες,</p>
<p><a>Δ534</a> οἵ ἑ μέγαν περ ἐόντα καὶ ἴφθιμον καὶ ἀγαυὸν</p>
<p><a>Δ535</a> ὦσαν ἀπὸ σφείων: ὃ δὲ χασσάμενος πελεμίχθη.</p>
<p><a>Δ536</a> ὣς τώ γ᾽ ἐν κονίῃσι παρ᾽ ἀλλήλοισι τετάσθην,</p>
<p><a>Δ537</a> ἤτοι ὃ μὲν Θρῃκῶν, ὃ δ᾽ Ἐπειῶν χαλκοχιτώνων</p>
<p><a>Δ538</a> ἡγεμόνες: πολλοὶ δὲ περὶ κτείνοντο καὶ ἄλλοι.</p>
<p><a>Δ539</a> ἔνθά κεν οὐκέτι ἔργον ἀνὴρ ὀνόσαιτο μετελθών,</p>
<p><a>Δ540</a> ὅς τις ἔτ᾽ ἄβλητος καὶ ἀνούτατος ὀξέϊ χαλκῷ</p>
<p><a>Δ541</a> δινεύοι κατὰ μέσσον, ἄγοι δέ ἑ Παλλὰς Ἀθήνη</p>
<p><a>Δ542</a> χειρὸς ἑλοῦσ᾽, αὐτὰρ βελέων ἀπερύκοι ἐρωήν:</p>
<p><a>Δ543</a> πολλοὶ γὰρ Τρώων καὶ Ἀχαιῶν ἤματι κείνῳ</p>
<p><a>Δ544</a> πρηνέες ἐν κονίῃσι παρ᾽ ἀλλήλοισι τέταντο.</p>
<h4 class="C2">Book 5</h4><p><a>Ε1</a> ἔνθ᾽ αὖ Τυδεΐδῃ Διομήδεϊ Παλλὰς Ἀθήνη</p>
<p><a>Ε2</a> δῶκε μένος καὶ θάρσος, ἵν᾽ ἔκδηλος μετὰ πᾶσιν</p>
<p><a>Ε3</a> Ἀργείοισι γένοιτο ἰδὲ κλέος ἐσθλὸν ἄροιτο:</p>
<p><a>Ε4</a> δαῖέ οἱ ἐκ κόρυθός τε καὶ ἀσπίδος ἀκάματον πῦρ</p>
<p><a>Ε5</a> ἀστέρ᾽ ὀπωρινῷ ἐναλίγκιον, ὅς τε μάλιστα</p>
<p><a>Ε6</a> λαμπρὸν παμφαίνῃσι λελουμένος ὠκεανοῖο:</p>
<p><a>Ε7</a> τοῖόν οἱ πῦρ δαῖεν ἀπὸ κρατός τε καὶ ὤμων,</p>
<p><a>Ε8</a> ὦρσε δέ μιν κατὰ μέσσον ὅθι πλεῖστοι κλονέοντο.</p>
<p><a>Ε9</a> ἦν δέ τις ἐν Τρώεσσι Δάρης ἀφνειὸς ἀμύμων</p>
<p><a>Ε10</a> ἱρεὺς Ἡφαίστοιο: δύω δέ οἱ υἱέες ἤστην</p>
<p><a>Ε11</a> Φηγεὺς Ἰδαῖός τε μάχης εὖ εἰδότε πάσης.</p>
<p><a>Ε12</a> τώ οἱ ἀποκρινθέντε ἐναντίω ὁρμηθήτην:</p>
<p><a>Ε13</a> τὼ μὲν ἀφ᾽ ἵπποιιν, ὃ δ᾽ ἀπὸ χθονὸς ὄρνυτο πεζός.</p>
<p><a>Ε14</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες</p>
<p><a>Ε15</a> Φηγεύς ῥα πρότερος προΐει δολιχόσκιον ἔγχος:</p>
<p><a>Ε16</a> Τυδεΐδεω δ᾽ ὑπὲρ ὦμον ἀριστερὸν ἤλυθ᾽ ἀκωκὴ</p>
<p><a>Ε17</a> ἔγχεος, οὐδ᾽ ἔβαλ᾽ αὐτόν: ὃ δ᾽ ὕστερος ὄρνυτο χαλκῷ</p>
<p><a>Ε18</a> Τυδεΐδης: τοῦ δ᾽ οὐχ ἅλιον βέλος ἔκφυγε χειρός,</p>
<p><a>Ε19</a> ἀλλ᾽ ἔβαλε στῆθος μεταμάζιον, ὦσε δ᾽ ἀφ᾽ ἵππων.</p>
<p><a>Ε20</a> Ἰδαῖος δ᾽ ἀπόρουσε λιπὼν περικαλλέα δίφρον,</p>
<p><a>Ε21</a> οὐδ᾽ ἔτλη περιβῆναι ἀδελφειοῦ κταμένοιο:</p>
<p><a>Ε22</a> οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,</p>
<p><a>Ε23</a> ἀλλ᾽ Ἥφαιστος ἔρυτο, σάωσε δὲ νυκτὶ καλύψας,</p>
<p><a>Ε24</a> ὡς δή οἱ μὴ πάγχυ γέρων ἀκαχήμενος εἴη.</p>
<p><a>Ε25</a> ἵππους δ᾽ ἐξελάσας μεγαθύμου Τυδέος υἱὸς</p>
<p><a>Ε26</a> δῶκεν ἑταίροισιν κατάγειν κοίλας ἐπὶ νῆας.</p>
<p><a>Ε27</a> Τρῶες δὲ μεγάθυμοι ἐπεὶ ἴδον υἷε Δάρητος</p>
<p><a>Ε28</a> τὸν μὲν ἀλευάμενον, τὸν δὲ κτάμενον παρ᾽ ὄχεσφι,</p>
<p><a>Ε29</a> πᾶσιν ὀρίνθη θυμός: ἀτὰρ γλαυκῶπις Ἀθήνη</p>
<p><a>Ε30</a> χειρὸς ἑλοῦσ᾽ ἐπέεσσι προσηύδα θοῦρον Ἄρηα:</p>
<p><a>Ε31</a> Ἆρες Ἄρες βροτολοιγὲ μιαιφόνε τειχεσιπλῆτα</p>
<p><a>Ε32</a> οὐκ ἂν δὴ Τρῶας μὲν ἐάσαιμεν καὶ Ἀχαιοὺς</p>
<p><a>Ε33</a> μάρνασθ᾽, ὁπποτέροισι πατὴρ Ζεὺς κῦδος ὀρέξῃ,</p>
<p><a>Ε34</a> νῶϊ δὲ χαζώμεσθα, Διὸς δ᾽ ἀλεώμεθα μῆνιν;</p>
<p><a>Ε35</a> ὣς εἰποῦσα μάχης ἐξήγαγε θοῦρον Ἄρηα:</p>
<p><a>Ε36</a> τὸν μὲν ἔπειτα καθεῖσεν ἐπ᾽ ἠϊόεντι Σκαμάνδρῳ,</p>
<p><a>Ε37</a> Τρῶας δ᾽ ἔκλιναν Δαναοί: ἕλε δ᾽ ἄνδρα ἕκαστος</p>
<p><a>Ε38</a> ἡγεμόνων: πρῶτος δὲ ἄναξ ἀνδρῶν Ἀγαμέμνων</p>
<p><a>Ε39</a> ἀρχὸν Ἁλιζώνων Ὀδίον μέγαν ἔκβαλε δίφρου:</p>
<p><a>Ε40</a> πρώτῳ γὰρ στρεφθέντι μεταφρένῳ ἐν δόρυ πῆξεν</p>
<p><a>Ε41</a> ὤμων μεσσηγύς, διὰ δὲ στήθεσφιν ἔλασσε,</p>
<p><a>Ε42</a> δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</p>
<p><a>Ε43</a> Ἰδομενεὺς δ᾽ ἄρα Φαῖστον ἐνήρατο Μῄονος υἱὸν</p>
<p><a>Ε44</a> Βώρου, ὃς ἐκ Τάρνης ἐριβώλακος εἰληλούθει.</p>
<p><a>Ε45</a> τὸν μὲν ἄρ᾽ Ἰδομενεὺς δουρικλυτὸς ἔγχεϊ μακρῷ</p>
<p><a>Ε46</a> νύξ᾽ ἵππων ἐπιβησόμενον κατὰ δεξιὸν ὦμον:</p>
<p><a>Ε47</a> ἤριπε δ᾽ ἐξ ὀχέων, στυγερὸς δ᾽ ἄρα μιν σκότος εἷλε.</p>
<p><a>Ε48</a> τὸν μὲν ἄρ᾽ Ἰδομενῆος ἐσύλευον θεράποντες:</p>
<p><a>Ε49</a> υἱὸν δὲ Στροφίοιο Σκαμάνδριον αἵμονα θήρης</p>
<p><a>Ε50</a> Ἀτρεΐδης Μενέλαος ἕλ᾽ ἔγχεϊ ὀξυόεντι</p>
<p><a>Ε51</a> ἐσθλὸν θηρητῆρα: δίδαξε γὰρ Ἄρτεμις αὐτὴ</p>
<p><a>Ε52</a> βάλλειν ἄγρια πάντα, τά τε τρέφει οὔρεσιν ὕλη:</p>
<p><a>Ε53</a> ἀλλ᾽ οὔ οἱ τότε γε χραῖσμ᾽ Ἄρτεμις ἰοχέαιρα,</p>
<p><a>Ε54</a> οὐδὲ ἑκηβολίαι ᾗσιν τὸ πρίν γε κέκαστο:</p>
<p><a>Ε55</a> ἀλλά μιν Ἀτρεΐδης δουρικλειτὸς Μενέλαος</p>
<p><a>Ε56</a> πρόσθεν ἕθεν φεύγοντα μετάφρενον οὔτασε δουρὶ</p>
<p><a>Ε57</a> ὤμων μεσσηγύς, διὰ δὲ στήθεσφιν ἔλασσεν,</p>
<p><a>Ε58</a> ἤριπε δὲ πρηνής, ἀράβησε δὲ τεύχε᾽ ἐπ᾽ αὐτῷ.</p>
<p><a>Ε59</a> Μηριόνης δὲ Φέρεκλον ἐνήρατο, τέκτονος υἱὸν</p>
<p><a>Ε60</a> Ἁρμονίδεω, ὃς χερσὶν ἐπίστατο δαίδαλα πάντα</p>
<p><a>Ε61</a> τεύχειν: ἔξοχα γάρ μιν ἐφίλατο Παλλὰς Ἀθήνη:</p>
<p><a>Ε62</a> ὃς καὶ Ἀλεξάνδρῳ τεκτήνατο νῆας ἐΐσας</p>
<p><a>Ε63</a> ἀρχεκάκους, αἳ πᾶσι κακὸν Τρώεσσι γένοντο</p>
<p><a>Ε64</a> οἷ τ᾽ αὐτῷ, ἐπεὶ οὔ τι θεῶν ἐκ θέσφατα ᾔδη.</p>
<p><a>Ε65</a> τὸν μὲν Μηριόνης ὅτε δὴ κατέμαρπτε διώκων</p>
<p><a>Ε66</a> βεβλήκει γλουτὸν κατὰ δεξιόν: ἣ δὲ διαπρὸ</p>
<p><a>Ε67</a> ἀντικρὺ κατὰ κύστιν ὑπ᾽ ὀστέον ἤλυθ᾽ ἀκωκή:</p>
<p><a>Ε68</a> γνὺξ δ᾽ ἔριπ᾽ οἰμώξας, θάνατος δέ μιν ἀμφεκάλυψε.</p>
<p><a>Ε69</a> Πήδαιον δ᾽ ἄρ᾽ ἔπεφνε Μέγης Ἀντήνορος υἱὸν</p>
<p><a>Ε70</a> ὅς ῥα νόθος μὲν ἔην, πύκα δ᾽ ἔτρεφε δῖα Θεανὼ</p>
<p><a>Ε71</a> ἶσα φίλοισι τέκεσσι χαριζομένη πόσεϊ ᾧ.</p>
<p><a>Ε72</a> τὸν μὲν Φυλεΐδης δουρὶ κλυτὸς ἐγγύθεν ἐλθὼν</p>
<p><a>Ε73</a> βεβλήκει κεφαλῆς κατὰ ἰνίον ὀξέϊ δουρί:</p>
<p><a>Ε74</a> ἀντικρὺ δ᾽ ἀν᾽ ὀδόντας ὑπὸ γλῶσσαν τάμε χαλκός:</p>
<p><a>Ε75</a> ἤριπε δ᾽ ἐν κονίῃ, ψυχρὸν δ᾽ ἕλε χαλκὸν ὀδοῦσιν.</p>
<p><a>Ε76</a> Εὐρύπυλος δ᾽ Εὐαιμονίδης Ὑψήνορα δῖον</p>
<p><a>Ε77</a> υἱὸν ὑπερθύμου Δολοπίονος, ὅς ῥα Σκαμάνδρου</p>
<p><a>Ε78</a> ἀρητὴρ ἐτέτυκτο, θεὸς δ᾽ ὣς τίετο δήμῳ,</p>
<p><a>Ε79</a> τὸν μὲν ἄρ᾽ Εὐρύπυλος, Εὐαίμονος ἀγλαὸς υἱός,</p>
<p><a>Ε80</a> πρόσθεν ἕθεν φεύγοντα μεταδρομάδην ἔλασ᾽ ὦμον</p>
<p><a>Ε81</a> φασγάνῳ ἀΐξας, ἀπὸ δ᾽ ἔξεσε χεῖρα βαρεῖαν:</p>
<p><a>Ε82</a> αἱματόεσσα δὲ χεὶρ πεδίῳ πέσε: τὸν δὲ κατ᾽ ὄσσε</p>
<p><a>Ε83</a> ἔλλαβε πορφύρεος θάνατος καὶ μοῖρα κραταιή.</p>
<p><a>Ε84</a> ὣς οἳ μὲν πονέοντο κατὰ κρατερὴν ὑσμίνην:</p>
<p><a>Ε85</a> Τυδεΐδην δ᾽ οὐκ ἂν γνοίης ποτέροισι μετείη</p>
<p><a>Ε86</a> ἠὲ μετὰ Τρώεσσιν ὁμιλέοι ἦ μετ᾽ Ἀχαιοῖς.</p>
<p><a>Ε87</a> θῦνε γὰρ ἂμ πεδίον ποταμῷ πλήθοντι ἐοικὼς</p>
<p><a>Ε88</a> χειμάρρῳ, ὅς τ᾽ ὦκα ῥέων ἐκέδασσε γεφύρας:</p>
<p><a>Ε89</a> τὸν δ᾽ οὔτ᾽ ἄρ τε γέφυραι ἐεργμέναι ἰσχανόωσιν,</p>
<p><a>Ε90</a> οὔτ᾽ ἄρα ἕρκεα ἴσχει ἀλωάων ἐριθηλέων</p>
<p><a>Ε91</a> ἐλθόντ᾽ ἐξαπίνης ὅτ᾽ ἐπιβρίσῃ Διὸς ὄμβρος:</p>
<p><a>Ε92</a> πολλὰ δ᾽ ὑπ᾽ αὐτοῦ ἔργα κατήριπε κάλ᾽ αἰζηῶν:</p>
<p><a>Ε93</a> ὣς ὑπὸ Τυδεΐδῃ πυκιναὶ κλονέοντο φάλαγγες</p>
<p><a>Ε94</a> Τρώων, οὐδ᾽ ἄρα μιν μίμνον πολέες περ ἐόντες.</p>
<p><a>Ε95</a> τὸν δ᾽ ὡς οὖν ἐνόησε Λυκάονος ἀγλαὸς υἱὸς</p>
<p><a>Ε96</a> θύνοντ᾽ ἂμ πεδίον πρὸ ἕθεν κλονέοντα φάλαγγας,</p>
<p><a>Ε97</a> αἶψ᾽ ἐπὶ Τυδεΐδῃ ἐτιταίνετο καμπύλα τόξα,</p>
<p><a>Ε98</a> καὶ βάλ᾽ ἐπαΐσσοντα τυχὼν κατὰ δεξιὸν ὦμον</p>
<p><a>Ε99</a> θώρηκος γύαλον: διὰ δ᾽ ἔπτατο πικρὸς ὀϊστός,</p>
<p><a>Ε100</a> ἀντικρὺ δὲ διέσχε, παλάσσετο δ᾽ αἵματι θώρηξ.</p>
<p><a>Ε101</a> τῷ δ᾽ ἐπὶ μακρὸν ἄϋσε Λυκάονος ἀγλαὸς υἱός:</p>
<p><a>Ε102</a> ὄρνυσθε Τρῶες μεγάθυμοι κέντορες ἵππων:</p>
<p><a>Ε103</a> βέβληται γὰρ ἄριστος Ἀχαιῶν, οὐδέ ἕ φημι</p>
<p><a>Ε104</a> δήθ᾽ ἀνσχήσεσθαι κρατερὸν βέλος, εἰ ἐτεόν με</p>
<p><a>Ε105</a> ὦρσεν ἄναξ Διὸς υἱὸς ἀπορνύμενον Λυκίηθεν.</p>
<p><a>Ε106</a> ὣς ἔφατ᾽ εὐχόμενος: τὸν δ᾽ οὐ βέλος ὠκὺ δάμασσεν,</p>
<p><a>Ε107</a> ἀλλ᾽ ἀναχωρήσας πρόσθ᾽ ἵπποιιν καὶ ὄχεσφιν</p>
<p><a>Ε108</a> ἔστη, καὶ Σθένελον προσέφη Καπανήϊον υἱόν:</p>
<p><a>Ε109</a> ὄρσο πέπον Καπανηϊάδη, καταβήσεο δίφρου,</p>
<p><a>Ε110</a> ὄφρά μοι ἐξ ὤμοιο ἐρύσσῃς πικρὸν ὀϊστόν.</p>
<p><a>Ε111</a> ὣς ἄρ᾽ ἔφη, Σθένελος δὲ καθ᾽ ἵππων ἆλτο χαμᾶζε,</p>
<p><a>Ε112</a> πὰρ δὲ στὰς βέλος ὠκὺ διαμπερὲς ἐξέρυσ᾽ ὤμου:</p>
<p><a>Ε113</a> αἷμα δ᾽ ἀνηκόντιζε διὰ στρεπτοῖο χιτῶνος.</p>
<p><a>Ε114</a> δὴ τότ᾽ ἔπειτ᾽ ἠρᾶτο βοὴν ἀγαθὸς Διομήδης:</p>
<p><a>Ε115</a> κλῦθί μευ αἰγιόχοιο Διὸς τέκος Ἀτρυτώνη,</p>
<p><a>Ε116</a> εἴ ποτέ μοι καὶ πατρὶ φίλα φρονέουσα παρέστης</p>
<p><a>Ε117</a> δηΐῳ ἐν πολέμῳ, νῦν αὖτ᾽ ἐμὲ φῖλαι Ἀθήνη:</p>
<p><a>Ε118</a> δὸς δέ τέ μ᾽ ἄνδρα ἑλεῖν καὶ ἐς ὁρμὴν ἔγχεος ἐλθεῖν</p>
<p><a>Ε119</a> ὅς μ᾽ ἔβαλε φθάμενος καὶ ἐπεύχεται, οὐδέ μέ φησι</p>
<p><a>Ε120</a> δηρὸν ἔτ᾽ ὄψεσθαι λαμπρὸν φάος ἠελίοιο.</p>
<p><a>Ε121</a> ὣς ἔφατ᾽ εὐχόμενος: τοῦ δ᾽ ἔκλυε Παλλὰς Ἀθήνη,</p>
<p><a>Ε122</a> γυῖα δ᾽ ἔθηκεν ἐλαφρά, πόδας καὶ χεῖρας ὕπερθεν:</p>
<p><a>Ε123</a> ἀγχοῦ δ᾽ ἱσταμένη ἔπεα πτερόεντα προσηύδα:</p>
<p><a>Ε124</a> θαρσῶν νῦν Διόμηδες ἐπὶ Τρώεσσι μάχεσθαι:</p>
<p><a>Ε125</a> ἐν γάρ τοι στήθεσσι μένος πατρώϊον ἧκα</p>
<p><a>Ε126</a> ἄτρομον, οἷον ἔχεσκε σακέσπαλος ἱππότα Τυδεύς:</p>
<p><a>Ε127</a> ἀχλὺν δ᾽ αὖ τοι ἀπ᾽ ὀφθαλμῶν ἕλον ἣ πρὶν ἐπῆεν,</p>
<p><a>Ε128</a> ὄφρ᾽ εὖ γιγνώσκῃς ἠμὲν θεὸν ἠδὲ καὶ ἄνδρα.</p>
<p><a>Ε129</a> τὼ νῦν αἴ κε θεὸς πειρώμενος ἐνθάδ᾽ ἵκηται</p>
<p><a>Ε130</a> μή τι σύ γ᾽ ἀθανάτοισι θεοῖς ἀντικρὺ μάχεσθαι</p>
<p><a>Ε131</a> τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη</p>
<p><a>Ε132</a> ἔλθῃσ᾽ ἐς πόλεμον, τήν γ᾽ οὐτάμεν ὀξέϊ χαλκῷ.</p>
<p><a>Ε133</a> ἣ μὲν ἄρ᾽ ὣς εἰποῦσ᾽ ἀπέβη γλαυκῶπις Ἀθήνη,</p>
<p><a>Ε134</a> Τυδεΐδης δ᾽ ἐξαῦτις ἰὼν προμάχοισιν ἐμίχθη</p>
<p><a>Ε135</a> καὶ πρίν περ θυμῷ μεμαὼς Τρώεσσι μάχεσθαι:</p>
<p><a>Ε136</a> δὴ τότε μιν τρὶς τόσσον ἕλεν μένος ὥς τε λέοντα</p>
<p><a>Ε137</a> ὅν ῥά τε ποιμὴν ἀγρῷ ἐπ᾽ εἰροπόκοις ὀΐεσσι</p>
<p><a>Ε138</a> χραύσῃ μέν τ᾽ αὐλῆς ὑπεράλμενον οὐδὲ δαμάσσῃ:</p>
<p><a>Ε139</a> τοῦ μέν τε σθένος ὦρσεν, ἔπειτα δέ τ᾽ οὐ προσαμύνει,</p>
<p><a>Ε140</a> ἀλλὰ κατὰ σταθμοὺς δύεται, τὰ δ᾽ ἐρῆμα φοβεῖται:</p>
<p><a>Ε141</a> αἳ μέν τ᾽ ἀγχιστῖναι ἐπ᾽ ἀλλήλῃσι κέχυνται,</p>
<p><a>Ε142</a> αὐτὰρ ὃ ἐμμεμαὼς βαθέης ἐξάλλεται αὐλῆς:</p>
<p><a>Ε143</a> ὣς μεμαὼς Τρώεσσι μίγη κρατερὸς Διομήδης.</p>
<p><a>Ε144</a> ἔνθ᾽ ἕλεν Ἀστύνοον καὶ Ὑπείρονα ποιμένα λαῶν,</p>
<p><a>Ε145</a> τὸν μὲν ὑπὲρ μαζοῖο βαλὼν χαλκήρεϊ δουρί,</p>
<p><a>Ε146</a> τὸν δ᾽ ἕτερον ξίφεϊ μεγάλῳ κληῗδα παρ᾽ ὦμον</p>
<p><a>Ε147</a> πλῆξ᾽, ἀπὸ δ᾽ αὐχένος ὦμον ἐέργαθεν ἠδ᾽ ἀπὸ νώτου.</p>
<p><a>Ε148</a> τοὺς μὲν ἔασ᾽, ὃ δ᾽ Ἄβαντα μετῴχετο καὶ Πολύειδον</p>
<p><a>Ε149</a> υἱέας Εὐρυδάμαντος ὀνειροπόλοιο γέροντος:</p>
<p><a>Ε150</a> τοῖς οὐκ ἐρχομένοις ὃ γέρων ἐκρίνατ᾽ ὀνείρους,</p>
<p><a>Ε151</a> ἀλλά σφεας κρατερὸς Διομήδης ἐξενάριξε:</p>
<p><a>Ε152</a> βῆ δὲ μετὰ Ξάνθόν τε Θόωνά τε Φαίνοπος υἷε</p>
<p><a>Ε153</a> ἄμφω τηλυγέτω: ὃ δὲ τείρετο γήραϊ λυγρῷ,</p>
<p><a>Ε154</a> υἱὸν δ᾽ οὐ τέκετ᾽ ἄλλον ἐπὶ κτεάτεσσι λιπέσθαι.</p>
<p><a>Ε155</a> ἔνθ᾽ ὅ γε τοὺς ἐνάριζε, φίλον δ᾽ ἐξαίνυτο θυμὸν</p>
<p><a>Ε156</a> ἀμφοτέρω, πατέρι δὲ γόον καὶ κήδεα λυγρὰ</p>
<p><a>Ε157</a> λεῖπ᾽, ἐπεὶ οὐ ζώοντε μάχης ἐκνοστήσαντε</p>
<p><a>Ε158</a> δέξατο: χηρωσταὶ δὲ διὰ κτῆσιν δατέοντο.</p>
<p><a>Ε159</a> ἔνθ᾽ υἷας Πριάμοιο δύω λάβε Δαρδανίδαο</p>
<p><a>Ε160</a> εἰν ἑνὶ δίφρῳ ἐόντας Ἐχέμμονά τε Χρομίον τε.</p>
<p><a>Ε161</a> ὡς δὲ λέων ἐν βουσὶ θορὼν ἐξ αὐχένα ἄξῃ</p>
<p><a>Ε162</a> πόρτιος ἠὲ βοὸς ξύλοχον κάτα βοσκομενάων,</p>
<p><a>Ε163</a> ὣς τοὺς ἀμφοτέρους ἐξ ἵππων Τυδέος υἱὸς</p>
<p><a>Ε164</a> βῆσε κακῶς ἀέκοντας, ἔπειτα δὲ τεύχε᾽ ἐσύλα:</p>
<p><a>Ε165</a> ἵππους δ᾽ οἷς ἑτάροισι δίδου μετὰ νῆας ἐλαύνειν.</p>
<p><a>Ε166</a> τὸν δ᾽ ἴδεν Αἰνείας ἀλαπάζοντα στίχας ἀνδρῶν,</p>
<p><a>Ε167</a> βῆ δ᾽ ἴμεν ἄν τε μάχην καὶ ἀνὰ κλόνον ἐγχειάων</p>
<p><a>Ε168</a> Πάνδαρον ἀντίθεον διζήμενος εἴ που ἐφεύροι:</p>
<p><a>Ε169</a> εὗρε Λυκάονος υἱὸν ἀμύμονά τε κρατερόν τε,</p>
<p><a>Ε170</a> στῆ δὲ πρόσθ᾽ αὐτοῖο ἔπος τέ μιν ἀντίον ηὔδα:</p>
<p><a>Ε171</a> Πάνδαρε ποῦ τοι τόξον ἰδὲ πτερόεντες ὀϊστοὶ</p>
<p><a>Ε172</a> καὶ κλέος; ᾧ οὔ τίς τοι ἐρίζεται ἐνθάδε γ᾽ ἀνήρ,</p>
<p><a>Ε173</a> οὐδέ τις ἐν Λυκίῃ σέο γ᾽ εὔχεται εἶναι ἀμείνων.</p>
<p><a>Ε174</a> ἀλλ᾽ ἄγε τῷδ᾽ ἔφες ἀνδρὶ βέλος Διὶ χεῖρας ἀνασχὼν</p>
<p><a>Ε175</a> ὅς τις ὅδε κρατέει καὶ δὴ κακὰ πολλὰ ἔοργε</p>
<p><a>Ε176</a> Τρῶας, ἐπεὶ πολλῶν τε καὶ ἐσθλῶν γούνατ᾽ ἔλυσεν:</p>
<p><a>Ε177</a> εἰ μή τις θεός ἐστι κοτεσσάμενος Τρώεσσιν</p>
<p><a>Ε178</a> ἱρῶν μηνίσας: χαλεπὴ δὲ θεοῦ ἔπι μῆνις.</p>
<p><a>Ε179</a> τὸν δ᾽ αὖτε προσέειπε Λυκάονος ἀγλαὸς υἱός:</p>
<p><a>Ε180</a> Αἰνεία Τρώων βουληφόρε χαλκοχιτώνων</p>
<p><a>Ε181</a> Τυδεΐδῃ μιν ἔγωγε δαΐφρονι πάντα ἐΐσκω,</p>
<p><a>Ε182</a> ἀσπίδι γιγνώσκων αὐλώπιδί τε τρυφαλείῃ,</p>
<p><a>Ε183</a> ἵππους τ᾽ εἰσορόων: σάφα δ᾽ οὐκ οἶδ᾽ εἰ θεός ἐστιν.</p>
<p><a>Ε184</a> εἰ δ᾽ ὅ γ᾽ ἀνὴρ ὅν φημι δαΐφρων Τυδέος υἱὸς</p>
<p><a>Ε185</a> οὐχ ὅ γ᾽ ἄνευθε θεοῦ τάδε μαίνεται, ἀλλά τις ἄγχι</p>
<p><a>Ε186</a> ἕστηκ᾽ ἀθανάτων νεφέλῃ εἰλυμένος ὤμους,</p>
<p><a>Ε187</a> ὃς τούτου βέλος ὠκὺ κιχήμενον ἔτραπεν ἄλλῃ.</p>
<p><a>Ε188</a> ἤδη γάρ οἱ ἐφῆκα βέλος, καί μιν βάλον ὦμον</p>
<p><a>Ε189</a> δεξιὸν ἀντικρὺ διὰ θώρηκος γυάλοιο:</p>
<p><a>Ε190</a> καί μιν ἔγωγ᾽ ἐφάμην Ἀϊδωνῆϊ προϊάψειν,</p>
<p><a>Ε191</a> ἔμπης δ᾽ οὐκ ἐδάμασσα: θεός νύ τίς ἐστι κοτήεις.</p>
<p><a>Ε192</a> ἵπποι δ᾽ οὐ παρέασι καὶ ἅρματα τῶν κ᾽ ἐπιβαίην:</p>
<p><a>Ε193</a> ἀλλά που ἐν μεγάροισι Λυκάονος ἕνδεκα δίφροι</p>
<p><a>Ε194</a> καλοὶ πρωτοπαγεῖς νεοτευχέες: ἀμφὶ δὲ πέπλοι</p>
<p><a>Ε195</a> πέπτανται: παρὰ δέ σφιν ἑκάστῳ δίζυγες ἵπποι</p>
<p><a>Ε196</a> ἑστᾶσι κρῖ λευκὸν ἐρεπτόμενοι καὶ ὀλύρας.</p>
<p><a>Ε197</a> ἦ μέν μοι μάλα πολλὰ γέρων αἰχμητὰ Λυκάων</p>
<p><a>Ε198</a> ἐρχομένῳ ἐπέτελλε δόμοις ἔνι ποιητοῖσιν:</p>
<p><a>Ε199</a> ἵπποισίν μ᾽ ἐκέλευε καὶ ἅρμασιν ἐμβεβαῶτα</p>
<p><a>Ε200</a> ἀρχεύειν Τρώεσσι κατὰ κρατερὰς ὑσμίνας:</p>
<p><a>Ε201</a> ἀλλ᾽ ἐγὼ οὐ πιθόμην: ἦ τ᾽ ἂν πολὺ κέρδιον ἦεν:</p>
<p><a>Ε202</a> ἵππων φειδόμενος, μή μοι δευοίατο φορβῆς</p>
<p><a>Ε203</a> ἀνδρῶν εἰλομένων εἰωθότες ἔδμεναι ἄδην.</p>
<p><a>Ε204</a> ὣς λίπον, αὐτὰρ πεζὸς ἐς Ἴλιον εἰλήλουθα</p>
<p><a>Ε205</a> τόξοισιν πίσυνος: τὰ δέ μ᾽ οὐκ ἄρ᾽ ἔμελλον ὀνήσειν.</p>
<p><a>Ε206</a> ἤδη γὰρ δοιοῖσιν ἀριστήεσσιν ἐφῆκα</p>
<p><a>Ε207</a> Τυδεΐδῃ τε καὶ Ἀτρεΐδῃ, ἐκ δ᾽ ἀμφοτέροιιν</p>
<p><a>Ε208</a> ἀτρεκὲς αἷμ᾽ ἔσσευα βαλών, ἤγειρα δὲ μᾶλλον.</p>
<p><a>Ε209</a> τώ ῥα κακῇ αἴσῃ ἀπὸ πασσάλου ἀγκύλα τόξα</p>
<p><a>Ε210</a> ἤματι τῷ ἑλόμην ὅτε Ἴλιον εἰς ἐρατεινὴν</p>
<p><a>Ε211</a> ἡγεόμην Τρώεσσι φέρων χάριν Ἕκτορι δίῳ.</p>
<p><a>Ε212</a> εἰ δέ κε νοστήσω καὶ ἐσόψομαι ὀφθαλμοῖσι</p>
<p><a>Ε213</a> πατρίδ᾽ ἐμὴν ἄλοχόν τε καὶ ὑψερεφὲς μέγα δῶμα,</p>
<p><a>Ε214</a> αὐτίκ᾽ ἔπειτ᾽ ἀπ᾽ ἐμεῖο κάρη τάμοι ἀλλότριος φὼς</p>
<p><a>Ε215</a> εἰ μὴ ἐγὼ τάδε τόξα φαεινῷ ἐν πυρὶ θείην</p>
<p><a>Ε216</a> χερσὶ διακλάσσας: ἀνεμώλια γάρ μοι ὀπηδεῖ.</p>
<p><a>Ε217</a> τὸν δ᾽ αὖτ᾽ Αἰνείας Τρώων ἀγὸς ἀντίον ηὔδα:</p>
<p><a>Ε218</a> μὴ δ᾽ οὕτως ἀγόρευε: πάρος δ᾽ οὐκ ἔσσεται ἄλλως,</p>
<p><a>Ε219</a> πρίν γ᾽ ἐπὶ νὼ τῷδ᾽ ἀνδρὶ σὺν ἵπποισιν καὶ ὄχεσφιν</p>
<p><a>Ε220</a> ἀντιβίην ἐλθόντε σὺν ἔντεσι πειρηθῆναι.</p>
<p><a>Ε221</a> ἀλλ᾽ ἄγ᾽ ἐμῶν ὀχέων ἐπιβήσεο, ὄφρα ἴδηαι</p>
<p><a>Ε222</a> οἷοι Τρώϊοι ἵπποι ἐπιστάμενοι πεδίοιο</p>
<p><a>Ε223</a> κραιπνὰ μάλ᾽ ἔνθα καὶ ἔνθα διωκέμεν ἠδὲ φέβεσθαι:</p>
<p><a>Ε224</a> τὼ καὶ νῶϊ πόλιν δὲ σαώσετον, εἴ περ ἂν αὖτε</p>
<p><a>Ε225</a> Ζεὺς ἐπὶ Τυδεΐδῃ Διομήδεϊ κῦδος ὀρέξῃ.</p>
<p><a>Ε226</a> ἀλλ᾽ ἄγε νῦν μάστιγα καὶ ἡνία σιγαλόεντα</p>
<p><a>Ε227</a> δέξαι, ἐγὼ δ᾽ ἵππων ἀποβήσομαι ὄφρα μάχωμαι:</p>
<p><a>Ε228</a> ἠὲ σὺ τόνδε δέδεξο, μελήσουσιν δ᾽ ἐμοὶ ἵπποι.</p>
<p><a>Ε229</a> τὸν δ᾽ αὖτε προσέειπε Λυκάονος ἀγλαὸς υἱός:</p>
<p><a>Ε230</a> Αἰνεία σὺ μὲν αὐτὸς ἔχ᾽ ἡνία καὶ τεὼ ἵππω:</p>
<p><a>Ε231</a> μᾶλλον ὑφ᾽ ἡνιόχῳ εἰωθότι καμπύλον ἅρμα</p>
<p><a>Ε232</a> οἴσετον, εἴ περ ἂν αὖτε φεβώμεθα Τυδέος υἱόν:</p>
<p><a>Ε233</a> μὴ τὼ μὲν δείσαντε ματήσετον, οὐδ᾽ ἐθέλητον</p>
<p><a>Ε234</a> ἐκφερέμεν πολέμοιο τεὸν φθόγγον ποθέοντε,</p>
<p><a>Ε235</a> νῶϊ δ᾽ ἐπαΐξας μεγαθύμου Τυδέος υἱὸς</p>
<p><a>Ε236</a> αὐτώ τε κτείνῃ καὶ ἐλάσσῃ μώνυχας ἵππους.</p>
<p><a>Ε237</a> ἀλλὰ σύ γ᾽ αὐτὸς ἔλαυνε τέ᾽ ἅρματα καὶ τεὼ ἵππω,</p>
<p><a>Ε238</a> τὸν δὲ δ᾽ ἐγὼν ἐπιόντα δεδέξομαι ὀξέϊ δουρί.</p>
<p><a>Ε239</a> ὣς ἄρα φωνήσαντες ἐς ἅρματα ποικίλα βάντες</p>
<p><a>Ε240</a> ἐμμεμαῶτ᾽ ἐπὶ Τυδεΐδῃ ἔχον ὠκέας ἵππους.</p>
<p><a>Ε241</a> τοὺς δὲ ἴδε Σθένελος Καπανήϊος ἀγλαὸς υἱός,</p>
<p><a>Ε242</a> αἶψα δὲ Τυδεΐδην ἔπεα πτερόεντα προσηύδα:</p>
<p><a>Ε243</a> Τυδεΐδη Διόμηδες ἐμῷ κεχαρισμένε θυμῷ,</p>
<p><a>Ε244</a> ἄνδρ᾽ ὁρόω κρατερὼ ἐπὶ σοὶ μεμαῶτε μάχεσθαι</p>
<p><a>Ε245</a> ἶν᾽ ἀπέλεθρον ἔχοντας: ὃ μὲν τόξων ἐῢ εἰδὼς</p>
<p><a>Ε246</a> Πάνδαρος, υἱὸς δ᾽ αὖτε Λυκάονος εὔχεται εἶναι:</p>
<p><a>Ε247</a> Αἰνείας δ᾽ υἱὸς μὲν ἀμύμονος Ἀγχίσαο</p>
<p><a>Ε248</a> εὔχεται ἐκγεγάμεν, μήτηρ δέ οἵ ἐστ᾽ Ἀφροδίτη.</p>
<p><a>Ε249</a> ἀλλ᾽ ἄγε δὴ χαζώμεθ᾽ ἐφ᾽ ἵππων, μηδέ μοι οὕτω</p>
<p><a>Ε250</a> θῦνε διὰ προμάχων, μή πως φίλον ἦτορ ὀλέσσῃς.</p>
<p><a>Ε251</a> τὸν δ᾽ ἄρ᾽ ὑπόδρα ἰδὼν προσέφη κρατερὸς Διομήδης:</p>
<p><a>Ε252</a> μή τι φόβον δ᾽ ἀγόρευ᾽, ἐπεὶ οὐδὲ σὲ πεισέμεν οἴω.</p>
<p><a>Ε253</a> οὐ γάρ μοι γενναῖον ἀλυσκάζοντι μάχεσθαι</p>
<p><a>Ε254</a> οὐδὲ καταπτώσσειν: ἔτι μοι μένος ἔμπεδόν ἐστιν:</p>
<p><a>Ε255</a> ὀκνείω δ᾽ ἵππων ἐπιβαινέμεν, ἀλλὰ καὶ αὔτως</p>
<p><a>Ε256</a> ἀντίον εἶμ᾽ αὐτῶν: τρεῖν μ᾽ οὐκ ἐᾷ Παλλὰς Ἀθήνη.</p>
<p><a>Ε257</a> τούτω δ᾽ οὐ πάλιν αὖτις ἀποίσετον ὠκέες ἵπποι</p>
<p><a>Ε258</a> ἄμφω ἀφ᾽ ἡμείων, εἴ γ᾽ οὖν ἕτερός γε φύγῃσιν.</p>
<p><a>Ε259</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>Ε260</a> αἴ κέν μοι πολύβουλος Ἀθήνη κῦδος ὀρέξῃ</p>
<p><a>Ε261</a> ἀμφοτέρω κτεῖναι, σὺ δὲ τούσδε μὲν ὠκέας ἵππους</p>
<p><a>Ε262</a> αὐτοῦ ἐρυκακέειν ἐξ ἄντυγος ἡνία τείνας,</p>
<p><a>Ε263</a> Αἰνείαο δ᾽ ἐπαΐξαι μεμνημένος ἵππων,</p>
<p><a>Ε264</a> ἐκ δ᾽ ἐλάσαι Τρώων μετ᾽ ἐϋκνήμιδας Ἀχαιούς.</p>
<p><a>Ε265</a> τῆς γάρ τοι γενεῆς ἧς Τρωΐ περ εὐρύοπα Ζεὺς</p>
<p><a>Ε266</a> δῶχ᾽ υἷος ποινὴν Γανυμήδεος, οὕνεκ᾽ ἄριστοι</p>
<p><a>Ε267</a> ἵππων ὅσσοι ἔασιν ὑπ᾽ ἠῶ τ᾽ ἠέλιόν τε,</p>
<p><a>Ε268</a> τῆς γενεῆς ἔκλεψεν ἄναξ ἀνδρῶν Ἀγχίσης</p>
<p><a>Ε269</a> λάθρῃ Λαομέδοντος ὑποσχὼν θήλεας ἵππους:</p>
<p><a>Ε270</a> τῶν οἱ ἓξ ἐγένοντο ἐνὶ μεγάροισι γενέθλη.</p>
<p><a>Ε271</a> τοὺς μὲν τέσσαρας αὐτὸς ἔχων ἀτίταλλ᾽ ἐπὶ φάτνῃ,</p>
<p><a>Ε272</a> τὼ δὲ δύ᾽ Αἰνείᾳ δῶκεν μήστωρε φόβοιο.</p>
<p><a>Ε273</a> εἰ τούτω κε λάβοιμεν, ἀροίμεθά κε κλέος ἐσθλόν.</p>
<p><a>Ε274</a> ὣς οἳ μὲν τοιαῦτα πρὸς ἀλλήλους ἀγόρευον,</p>
<p><a>Ε275</a> τὼ δὲ τάχ᾽ ἐγγύθεν ἦλθον ἐλαύνοντ᾽ ὠκέας ἵππους.</p>
<p><a>Ε276</a> τὸν πρότερος προσέειπε Λυκάονος ἀγλαὸς υἱός:</p>
<p><a>Ε277</a> καρτερόθυμε δαΐφρον ἀγαυοῦ Τυδέος υἱὲ</p>
<p><a>Ε278</a> ἦ μάλα σ᾽ οὐ βέλος ὠκὺ δαμάσσατο πικρὸς ὀϊστός:</p>
<p><a>Ε279</a> νῦν αὖτ᾽ ἐγχείῃ πειρήσομαι αἴ κε τύχωμι.</p>
<p><a>Ε280</a> ἦ ῥα καὶ ἀμπεπαλὼν προΐει δολιχόσκιον ἔγχος</p>
<p><a>Ε281</a> καὶ βάλε Τυδεΐδαο κατ᾽ ἀσπίδα: τῆς δὲ διὰ πρὸ</p>
<p><a>Ε282</a> αἰχμὴ χαλκείη πταμένη θώρηκι πελάσθη:</p>
<p><a>Ε283</a> τῷ δ᾽ ἐπὶ μακρὸν ἄϋσε Λυκάονος ἀγλαὸς υἱός:</p>
<p><a>Ε284</a> βέβληαι κενεῶνα διαμπερές, οὐδέ σ᾽ ὀΐω</p>
<p><a>Ε285</a> δηρὸν ἔτ᾽ ἀνσχήσεσθαι: ἐμοὶ δὲ μέγ᾽ εὖχος ἔδωκας.</p>
<p><a>Ε286</a> τὸν δ᾽ οὐ ταρβήσας προσέφη κρατερὸς Διομήδης:</p>
<p><a>Ε287</a> ἤμβροτες οὐδ᾽ ἔτυχες: ἀτὰρ οὐ μὲν σφῶΐ γ᾽ ὀΐω</p>
<p><a>Ε288</a> πρίν γ᾽ ἀποπαύσεσθαι πρίν γ᾽ ἢ ἕτερόν γε πεσόντα</p>
<p><a>Ε289</a> αἵματος ἆσαι Ἄρηα, ταλαύρινον πολεμιστήν.</p>
<p><a>Ε290</a> ὣς φάμενος προέηκε: βέλος δ᾽ ἴθυνεν Ἀθήνη</p>
<p><a>Ε291</a> ῥῖνα παρ᾽ ὀφθαλμόν, λευκοὺς δ᾽ ἐπέρησεν ὀδόντας.</p>
<p><a>Ε292</a> τοῦ δ᾽ ἀπὸ μὲν γλῶσσαν πρυμνὴν τάμε χαλκὸς ἀτειρής,</p>
<p><a>Ε293</a> αἰχμὴ δ᾽ ἐξελύθη παρὰ νείατον ἀνθερεῶνα:</p>
<p><a>Ε294</a> ἤριπε δ᾽ ἐξ ὀχέων, ἀράβησε δὲ τεύχε᾽ ἐπ᾽ αὐτῷ</p>
<p><a>Ε295</a> αἰόλα παμφανόωντα, παρέτρεσσαν δέ οἱ ἵπποι</p>
<p><a>Ε296</a> ὠκύποδες: τοῦ δ᾽ αὖθι λύθη ψυχή τε μένος τε.</p>
<p><a>Ε297</a> Αἰνείας δ᾽ ἀπόρουσε σὺν ἀσπίδι δουρί τε μακρῷ</p>
<p><a>Ε298</a> δείσας μή πώς οἱ ἐρυσαίατο νεκρὸν Ἀχαιοί.</p>
<p><a>Ε299</a> ἀμφὶ δ᾽ ἄρ᾽ αὐτῷ βαῖνε λέων ὣς ἀλκὶ πεποιθώς,</p>
<p><a>Ε300</a> πρόσθε δέ οἱ δόρυ τ᾽ ἔσχε καὶ ἀσπίδα πάντοσ᾽ ἐΐσην,</p>
<p><a>Ε301</a> τὸν κτάμεναι μεμαὼς ὅς τις τοῦ γ᾽ ἀντίος ἔλθοι</p>
<p><a>Ε302</a> σμερδαλέα ἰάχων: ὃ δὲ χερμάδιον λάβε χειρὶ</p>
<p><a>Ε303</a> Τυδεΐδης μέγα ἔργον ὃ οὐ δύο γ᾽ ἄνδρε φέροιεν,</p>
<p><a>Ε304</a> οἷοι νῦν βροτοί εἰσ᾽: ὃ δέ μιν ῥέα πάλλε καὶ οἶος.</p>
<p><a>Ε305</a> τῷ βάλεν Αἰνείαο κατ᾽ ἰσχίον ἔνθά τε μηρὸς</p>
<p><a>Ε306</a> ἰσχίῳ ἐνστρέφεται, κοτύλην δέ τέ μιν καλέουσι:</p>
<p><a>Ε307</a> θλάσσε δέ οἱ κοτύλην, πρὸς δ᾽ ἄμφω ῥῆξε τένοντε:</p>
<p><a>Ε308</a> ὦσε δ᾽ ἀπὸ ῥινὸν τρηχὺς λίθος: αὐτὰρ ὅ γ᾽ ἥρως</p>
<p><a>Ε309</a> ἔστη γνὺξ ἐριπὼν καὶ ἐρείσατο χειρὶ παχείῃ</p>
<p><a>Ε310</a> γαίης: ἀμφὶ δὲ ὄσσε κελαινὴ νὺξ ἐκάλυψε.</p>
<p><a>Ε311</a> καί νύ κεν ἔνθ᾽ ἀπόλοιτο ἄναξ ἀνδρῶν Αἰνείας,</p>
<p><a>Ε312</a> εἰ μὴ ἄρ᾽ ὀξὺ νόησε Διὸς θυγάτηρ Ἀφροδίτη</p>
<p><a>Ε313</a> μήτηρ, ἥ μιν ὑπ᾽ Ἀγχίσῃ τέκε βουκολέοντι:</p>
<p><a>Ε314</a> ἀμφὶ δ᾽ ἑὸν φίλον υἱὸν ἐχεύατο πήχεε λευκώ,</p>
<p><a>Ε315</a> πρόσθε δέ οἱ πέπλοιο φαεινοῦ πτύγμα κάλυψεν</p>
<p><a>Ε316</a> ἕρκος ἔμεν βελέων, μή τις Δαναῶν ταχυπώλων</p>
<p><a>Ε317</a> χαλκὸν ἐνὶ στήθεσσι βαλὼν ἐκ θυμὸν ἕλοιτο.</p>
<p><a>Ε318</a> ἣ μὲν ἑὸν φίλον υἱὸν ὑπεξέφερεν πολέμοιο:</p>
<p><a>Ε319</a> οὐδ᾽ υἱὸς Καπανῆος ἐλήθετο συνθεσιάων</p>
<p><a>Ε320</a> τάων ἃς ἐπέτελλε βοὴν ἀγαθὸς Διομήδης,</p>
<p><a>Ε321</a> ἀλλ᾽ ὅ γε τοὺς μὲν ἑοὺς ἠρύκακε μώνυχας ἵππους</p>
<p><a>Ε322</a> νόσφιν ἀπὸ φλοίσβου ἐξ ἄντυγος ἡνία τείνας,</p>
<p><a>Ε323</a> Αἰνείαο δ᾽ ἐπαΐξας καλλίτριχας ἵππους</p>
<p><a>Ε324</a> ἐξέλασε Τρώων μετ᾽ ἐϋκνήμιδας Ἀχαιούς.</p>
<p><a>Ε325</a> δῶκε δὲ Δηϊπύλῳ ἑτάρῳ φίλῳ, ὃν περὶ πάσης</p>
<p><a>Ε326</a> τῖεν ὁμηλικίης ὅτι οἱ φρεσὶν ἄρτια ᾔδη,</p>
<p><a>Ε327</a> νηυσὶν ἔπι γλαφυρῇσιν ἐλαυνέμεν: αὐτὰρ ὅ γ᾽ ἥρως</p>
<p><a>Ε328</a> ὧν ἵππων ἐπιβὰς ἔλαβ᾽ ἡνία σιγαλόεντα,</p>
<p><a>Ε329</a> αἶψα δὲ Τυδεΐδην μέθεπε κρατερώνυχας ἵππους</p>
<p><a>Ε330</a> ἐμμεμαώς: ὃ δὲ Κύπριν ἐπῴχετο νηλέϊ χαλκῷ</p>
<p><a>Ε331</a> γιγνώσκων ὅ τ᾽ ἄναλκις ἔην θεός, οὐδὲ θεάων</p>
<p><a>Ε332</a> τάων αἵ τ᾽ ἀνδρῶν πόλεμον κάτα κοιρανέουσιν,</p>
<p><a>Ε333</a> οὔτ᾽ ἄρ᾽ Ἀθηναίη οὔτε πτολίπορθος Ἐνυώ.</p>
<p><a>Ε334</a> ἀλλ᾽ ὅτε δή ῥ᾽ ἐκίχανε πολὺν καθ᾽ ὅμιλον ὀπάζων,</p>
<p><a>Ε335</a> ἔνθ᾽ ἐπορεξάμενος μεγαθύμου Τυδέος υἱὸς</p>
<p><a>Ε336</a> ἄκρην οὔτασε χεῖρα μετάλμενος ὀξέϊ δουρὶ</p>
<p><a>Ε337</a> ἀβληχρήν: εἶθαρ δὲ δόρυ χροὸς ἀντετόρησεν</p>
<p><a>Ε338</a> ἀμβροσίου διὰ πέπλου, ὅν οἱ Χάριτες κάμον αὐταί,</p>
<p><a>Ε339</a> πρυμνὸν ὕπερ θέναρος: ῥέε δ᾽ ἄμβροτον αἷμα θεοῖο</p>
<p><a>Ε340</a> ἰχώρ, οἷός πέρ τε ῥέει μακάρεσσι θεοῖσιν:</p>
<p><a>Ε341</a> οὐ γὰρ σῖτον ἔδουσ᾽, οὐ πίνουσ᾽ αἴθοπα οἶνον,</p>
<p><a>Ε342</a> τοὔνεκ᾽ ἀναίμονές εἰσι καὶ ἀθάνατοι καλέονται.</p>
<p><a>Ε343</a> ἣ δὲ μέγα ἰάχουσα ἀπὸ ἕο κάββαλεν υἱόν:</p>
<p><a>Ε344</a> καὶ τὸν μὲν μετὰ χερσὶν ἐρύσατο Φοῖβος Ἀπόλλων</p>
<p><a>Ε345</a> κυανέῃ νεφέλῃ, μή τις Δαναῶν ταχυπώλων</p>
<p><a>Ε346</a> χαλκὸν ἐνὶ στήθεσσι βαλὼν ἐκ θυμὸν ἕλοιτο:</p>
<p><a>Ε347</a> τῇ δ᾽ ἐπὶ μακρὸν ἄϋσε βοὴν ἀγαθὸς Διομήδης:</p>
<p><a>Ε348</a> εἶκε Διὸς θύγατερ πολέμου καὶ δηϊοτῆτος:</p>
<p><a>Ε349</a> ἦ οὐχ ἅλις ὅττι γυναῖκας ἀνάλκιδας ἠπεροπεύεις;</p>
<p><a>Ε350</a> εἰ δὲ σύ γ᾽ ἐς πόλεμον πωλήσεαι, ἦ τέ σ᾽ ὀΐω</p>
<p><a>Ε351</a> ῥιγήσειν πόλεμόν γε καὶ εἴ χ᾽ ἑτέρωθι πύθηαι.</p>
<p><a>Ε352</a> ὣς ἔφαθ᾽, ἣ δ᾽ ἀλύουσ᾽ ἀπεβήσετο, τείρετο δ᾽ αἰνῶς:</p>
<p><a>Ε353</a> τὴν μὲν ἄρ᾽ Ἶρις ἑλοῦσα ποδήνεμος ἔξαγ᾽ ὁμίλου</p>
<p><a>Ε354</a> ἀχθομένην ὀδύνῃσι, μελαίνετο δὲ χρόα καλόν.</p>
<p><a>Ε355</a> εὗρεν ἔπειτα μάχης ἐπ᾽ ἀριστερὰ θοῦρον Ἄρηα</p>
<p><a>Ε356</a> ἥμενον: ἠέρι δ᾽ ἔγχος ἐκέκλιτο καὶ ταχέ᾽ ἵππω:</p>
<p><a>Ε357</a> ἣ δὲ γνὺξ ἐριποῦσα κασιγνήτοιο φίλοιο</p>
<p><a>Ε358</a> πολλὰ λισσομένη χρυσάμπυκας ᾔτεεν ἵππους:</p>
<p><a>Ε359</a> φίλε κασίγνητε κόμισαί τέ με δός τέ μοι ἵππους,</p>
<p><a>Ε360</a> ὄφρ᾽ ἐς Ὄλυμπον ἵκωμαι ἵν᾽ ἀθανάτων ἕδος ἐστί.</p>
<p><a>Ε361</a> λίην ἄχθομαι ἕλκος ὅ με βροτὸς οὔτασεν ἀνὴρ</p>
<p><a>Ε362</a> Τυδεΐδης, ὃς νῦν γε καὶ ἂν Διὶ πατρὶ μάχοιτο.</p>
<p><a>Ε363</a> ὣς φάτο, τῇ δ᾽ ἄρ᾽ Ἄρης δῶκε χρυσάμπυκας ἵππους:</p>
<p><a>Ε364</a> ἣ δ᾽ ἐς δίφρον ἔβαινεν ἀκηχεμένη φίλον ἦτορ,</p>
<p><a>Ε365</a> πὰρ δέ οἱ Ἶρις ἔβαινε καὶ ἡνία λάζετο χερσί,</p>
<p><a>Ε366</a> μάστιξεν δ᾽ ἐλάαν, τὼ δ᾽ οὐκ ἀέκοντε πετέσθην.</p>
<p><a>Ε367</a> αἶψα δ᾽ ἔπειθ᾽ ἵκοντο θεῶν ἕδος αἰπὺν Ὄλυμπον:</p>
<p><a>Ε368</a> ἔνθ᾽ ἵππους ἔστησε ποδήνεμος ὠκέα Ἶρις</p>
<p><a>Ε369</a> λύσασ᾽ ἐξ ὀχέων, παρὰ δ᾽ ἀμβρόσιον βάλεν εἶδαρ:</p>
<p><a>Ε370</a> ἣ δ᾽ ἐν γούνασι πῖπτε Διώνης δῖ᾽ Ἀφροδίτη</p>
<p><a>Ε371</a> μητρὸς ἑῆς: ἣ δ᾽ ἀγκὰς ἐλάζετο θυγατέρα ἥν,</p>
<p><a>Ε372</a> χειρί τέ μιν κατέρεξεν ἔπος τ᾽ ἔφατ᾽ ἐκ τ᾽ ὀνόμαζε:</p>
<p><a>Ε373</a> τίς νύ σε τοιάδ᾽ ἔρεξε φίλον τέκος Οὐρανιώνων</p>
<p><a>Ε374</a> μαψιδίως, ὡς εἴ τι κακὸν ῥέζουσαν ἐνωπῇ;</p>
<p><a>Ε375</a> τὴν δ᾽ ἠμείβετ᾽ ἔπειτα φιλομμειδὴς Ἀφροδίτη:</p>
<p><a>Ε376</a> οὖτά με Τυδέος υἱὸς ὑπέρθυμος Διομήδης,</p>
<p><a>Ε377</a> οὕνεκ᾽ ἐγὼ φίλον υἱὸν ὑπεξέφερον πολέμοιο</p>
<p><a>Ε378</a> Αἰνείαν, ὃς ἐμοὶ πάντων πολὺ φίλτατός ἐστιν.</p>
<p><a>Ε379</a> οὐ γὰρ ἔτι Τρώων καὶ Ἀχαιῶν φύλοπις αἰνή,</p>
<p><a>Ε380</a> ἀλλ᾽ ἤδη Δαναοί γε καὶ ἀθανάτοισι μάχονται.</p>
<p><a>Ε381</a> τὴν δ᾽ ἠμείβετ᾽ ἔπειτα Διώνη, δῖα θεάων:</p>
<p><a>Ε382</a> τέτλαθι τέκνον ἐμόν, καὶ ἀνάσχεο κηδομένη περ:</p>
<p><a>Ε383</a> πολλοὶ γὰρ δὴ τλῆμεν Ὀλύμπια δώματ᾽ ἔχοντες</p>
<p><a>Ε384</a> ἐξ ἀνδρῶν χαλέπ᾽ ἄλγε᾽ ἐπ᾽ ἀλλήλοισι τιθέντες.</p>
<p><a>Ε385</a> τλῆ μὲν Ἄρης ὅτε μιν Ὦτος κρατερός τ᾽ Ἐφιάλτης</p>
<p><a>Ε386</a> παῖδες Ἀλωῆος, δῆσαν κρατερῷ ἐνὶ δεσμῷ:</p>
<p><a>Ε387</a> χαλκέῳ δ᾽ ἐν κεράμῳ δέδετο τρισκαίδεκα μῆνας:</p>
<p><a>Ε388</a> καί νύ κεν ἔνθ᾽ ἀπόλοιτο Ἄρης ἆτος πολέμοιο,</p>
<p><a>Ε389</a> εἰ μὴ μητρυιὴ περικαλλὴς Ἠερίβοια</p>
<p><a>Ε390</a> Ἑρμέᾳ ἐξήγγειλεν: ὃ δ᾽ ἐξέκλεψεν Ἄρηα</p>
<p><a>Ε391</a> ἤδη τειρόμενον, χαλεπὸς δέ ἑ δεσμὸς ἐδάμνα.</p>
<p><a>Ε392</a> τλῆ δ᾽ Ἥρη, ὅτε μιν κρατερὸς πάϊς Ἀμφιτρύωνος</p>
<p><a>Ε393</a> δεξιτερὸν κατὰ μαζὸν ὀϊστῷ τριγλώχινι</p>
<p><a>Ε394</a> βεβλήκει: τότε καί μιν ἀνήκεστον λάβεν ἄλγος.</p>
<p><a>Ε395</a> τλῆ δ᾽ Ἀΐδης ἐν τοῖσι πελώριος ὠκὺν ὀϊστόν,</p>
<p><a>Ε396</a> εὖτέ μιν ωὐτὸς ἀνὴρ υἱὸς Διὸς αἰγιόχοιο</p>
<p><a>Ε397</a> ἐν Πύλῳ ἐν νεκύεσσι βαλὼν ὀδύνῃσιν ἔδωκεν:</p>
<p><a>Ε398</a> αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον</p>
<p><a>Ε399</a> κῆρ ἀχέων ὀδύνῃσι πεπαρμένος: αὐτὰρ ὀϊστὸς</p>
<p><a>Ε400</a> ὤμῳ ἔνι στιβαρῷ ἠλήλατο, κῆδε δὲ θυμόν.</p>
<p><a>Ε401</a> τῷ δ᾽ ἐπὶ Παιήων ὀδυνήφατα φάρμακα πάσσων</p>
<p><a>Ε402</a> ἠκέσατ᾽: οὐ μὲν γάρ τι καταθνητός γε τέτυκτο.</p>
<p><a>Ε403</a> σχέτλιος ὀβριμοεργὸς ὃς οὐκ ὄθετ᾽ αἴσυλα ῥέζων,</p>
<p><a>Ε404</a> ὃς τόξοισιν ἔκηδε θεοὺς οἳ Ὄλυμπον ἔχουσι.</p>
<p><a>Ε405</a> σοὶ δ᾽ ἐπὶ τοῦτον ἀνῆκε θεὰ γλαυκῶπις Ἀθήνη:</p>
<p><a>Ε406</a> νήπιος, οὐδὲ τὸ οἶδε κατὰ φρένα Τυδέος υἱὸς</p>
<p><a>Ε407</a> ὅττι μάλ᾽ οὐ δηναιὸς ὃς ἀθανάτοισι μάχηται,</p>
<p><a>Ε408</a> οὐδέ τί μιν παῖδες ποτὶ γούνασι παππάζουσιν</p>
<p><a>Ε409</a> ἐλθόντ᾽ ἐκ πολέμοιο καὶ αἰνῆς δηϊοτῆτος.</p>
<p><a>Ε410</a> τὼ νῦν Τυδεΐδης, εἰ καὶ μάλα καρτερός ἐστι,</p>
<p><a>Ε411</a> φραζέσθω μή τίς οἱ ἀμείνων σεῖο μάχηται,</p>
<p><a>Ε412</a> μὴ δὴν Αἰγιάλεια περίφρων Ἀδρηστίνη</p>
<p><a>Ε413</a> ἐξ ὕπνου γοόωσα φίλους οἰκῆας ἐγείρῃ</p>
<p><a>Ε414</a> κουρίδιον ποθέουσα πόσιν τὸν ἄριστον Ἀχαιῶν</p>
<p><a>Ε415</a> ἰφθίμη ἄλοχος Διομήδεος ἱπποδάμοιο.</p>
<p><a>Ε416</a> ἦ ῥα καὶ ἀμφοτέρῃσιν ἀπ᾽ ἰχῶ χειρὸς ὀμόργνυ:</p>
<p><a>Ε417</a> ἄλθετο χείρ, ὀδύναι δὲ κατηπιόωντο βαρεῖαι.</p>
<p><a>Ε418</a> αἳ δ᾽ αὖτ᾽ εἰσορόωσαι Ἀθηναίη τε καὶ Ἥρη</p>
<p><a>Ε419</a> κερτομίοις ἐπέεσσι Δία Κρονίδην ἐρέθιζον.</p>
<p><a>Ε420</a> τοῖσι δὲ μύθων ἦρχε θεὰ γλαυκῶπις Ἀθήνη:</p>
<p><a>Ε421</a> Ζεῦ πάτερ ἦ ῥά τί μοι κεχολώσεαι ὅττι κεν εἴπω;</p>
<p><a>Ε422</a> ἦ μάλα δή τινα Κύπρις Ἀχαιϊάδων ἀνιεῖσα</p>
<p><a>Ε423</a> Τρωσὶν ἅμα σπέσθαι, τοὺς νῦν ἔκπαγλα φίλησε,</p>
<p><a>Ε424</a> τῶν τινα καρρέζουσα Ἀχαιϊάδων ἐϋπέπλων</p>
<p><a>Ε425</a> πρὸς χρυσῇ περόνῃ καταμύξατο χεῖρα ἀραιήν.</p>
<p><a>Ε426</a> ὣς φάτο, μείδησεν δὲ πατὴρ ἀνδρῶν τε θεῶν τε,</p>
<p><a>Ε427</a> καί ῥα καλεσσάμενος προσέφη χρυσῆν Ἀφροδίτην:</p>
<p><a>Ε428</a> οὔ τοι τέκνον ἐμὸν δέδοται πολεμήϊα ἔργα,</p>
<p><a>Ε429</a> ἀλλὰ σύ γ᾽ ἱμερόεντα μετέρχεο ἔργα γάμοιο,</p>
<p><a>Ε430</a> ταῦτα δ᾽ Ἄρηϊ θοῷ καὶ Ἀθήνῃ πάντα μελήσει.</p>
<p><a>Ε431</a> ὣς οἳ μὲν τοιαῦτα πρὸς ἀλλήλους ἀγόρευον,</p>
<p><a>Ε432</a> Αἰνείᾳ δ᾽ ἐπόρουσε βοὴν ἀγαθὸς Διομήδης,</p>
<p><a>Ε433</a> γιγνώσκων ὅ οἱ αὐτὸς ὑπείρεχε χεῖρας Ἀπόλλων:</p>
<p><a>Ε434</a> ἀλλ᾽ ὅ γ᾽ ἄρ᾽ οὐδὲ θεὸν μέγαν ἅζετο, ἵετο δ᾽ αἰεὶ</p>
<p><a>Ε435</a> Αἰνείαν κτεῖναι καὶ ἀπὸ κλυτὰ τεύχεα δῦσαι.</p>
<p><a>Ε436</a> τρὶς μὲν ἔπειτ᾽ ἐπόρουσε κατακτάμεναι μενεαίνων,</p>
<p><a>Ε437</a> τρὶς δέ οἱ ἐστυφέλιξε φαεινὴν ἀσπίδ᾽ Ἀπόλλων:</p>
<p><a>Ε438</a> ἀλλ᾽ ὅτε δὴ τὸ τέταρτον ἐπέσσυτο δαίμονι ἶσος,</p>
<p><a>Ε439</a> δεινὰ δ᾽ ὁμοκλήσας προσέφη ἑκάεργος Ἀπόλλων:</p>
<p><a>Ε440</a> φράζεο Τυδεΐδη καὶ χάζεο, μηδὲ θεοῖσιν</p>
<p><a>Ε441</a> ἶσ᾽ ἔθελε φρονέειν, ἐπεὶ οὔ ποτε φῦλον ὁμοῖον</p>
<p><a>Ε442</a> ἀθανάτων τε θεῶν χαμαὶ ἐρχομένων τ᾽ ἀνθρώπων.</p>
<p><a>Ε443</a> ὣς φάτο, Τυδεΐδης δ᾽ ἀνεχάζετο τυτθὸν ὀπίσσω</p>
<p><a>Ε444</a> μῆνιν ἀλευάμενος ἑκατηβόλου Ἀπόλλωνος.</p>
<p><a>Ε445</a> Αἰνείαν δ᾽ ἀπάτερθεν ὁμίλου θῆκεν Ἀπόλλων</p>
<p><a>Ε446</a> Περγάμῳ εἰν ἱερῇ, ὅθι οἱ νηός γε τέτυκτο.</p>
<p><a>Ε447</a> ἤτοι τὸν Λητώ τε καὶ Ἄρτεμις ἰοχέαιρα</p>
<p><a>Ε448</a> ἐν μεγάλῳ ἀδύτῳ ἀκέοντό τε κύδαινόν τε:</p>
<p><a>Ε449</a> αὐτὰρ ὃ εἴδωλον τεῦξ᾽ ἀργυρότοξος Ἀπόλλων</p>
<p><a>Ε450</a> αὐτῷ τ᾽ Αἰνείᾳ ἴκελον καὶ τεύχεσι τοῖον,</p>
<p><a>Ε451</a> ἀμφὶ δ᾽ ἄρ᾽ εἰδώλῳ Τρῶες καὶ δῖοι Ἀχαιοὶ</p>
<p><a>Ε452</a> δῄουν ἀλλήλων ἀμφὶ στήθεσσι βοείας</p>
<p><a>Ε453</a> ἀσπίδας εὐκύκλους λαισήϊά τε πτερόεντα.</p>
<p><a>Ε454</a> δὴ τότε θοῦρον Ἄρηα προσηύδα Φοῖβος Ἀπόλλων:</p>
<p><a>Ε455</a> Ἆρες Ἄρες βροτολοιγὲ μιαιφόνε τειχεσιπλῆτα,</p>
<p><a>Ε456</a> οὐκ ἂν δὴ τόνδ᾽ ἄνδρα μάχης ἐρύσαιο μετελθὼν</p>
<p><a>Ε457</a> Τυδεΐδην, ὃς νῦν γε καὶ ἂν Διὶ πατρὶ μάχοιτο;</p>
<p><a>Ε458</a> Κύπριδα μὲν πρῶτα σχεδὸν οὔτασε χεῖρ᾽ ἐπὶ καρπῷ,</p>
<p><a>Ε459</a> αὐτὰρ ἔπειτ᾽ αὐτῷ μοι ἐπέσσυτο δαίμονι ἶσος.</p>
<p><a>Ε460</a> ὣς εἰπὼν αὐτὸς μὲν ἐφέζετο Περγάμῳ ἄκρῃ,</p>
<p><a>Ε461</a> Τρῳὰς δὲ στίχας οὖλος Ἄρης ὄτρυνε μετελθὼν</p>
<p><a>Ε462</a> εἰδόμενος Ἀκάμαντι θοῷ ἡγήτορι Θρῃκῶν:</p>
<p><a>Ε463</a> υἱάσι δὲ Πριάμοιο διοτρεφέεσσι κέλευεν:</p>
<p><a>Ε464</a> ὦ υἱεῖς Πριάμοιο διοτρεφέος βασιλῆος</p>
<p><a>Ε465</a> ἐς τί ἔτι κτείνεσθαι ἐάσετε λαὸν Ἀχαιοῖς;</p>
<p><a>Ε466</a> ἦ εἰς ὅ κεν ἀμφὶ πύλῃς εὖ ποιητῇσι μάχωνται;</p>
<p><a>Ε467</a> κεῖται ἀνὴρ ὃν ἶσον ἐτίομεν Ἕκτορι δίῳ</p>
<p><a>Ε468</a> Αἰνείας υἱὸς μεγαλήτορος Ἀγχίσαο:</p>
<p><a>Ε469</a> ἀλλ᾽ ἄγετ᾽ ἐκ φλοίσβοιο σαώσομεν ἐσθλὸν ἑταῖρον.</p>
<p><a>Ε470</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Ε471</a> ἔνθ᾽ αὖ Σαρπηδὼν μάλα νείκεσεν Ἕκτορα δῖον:</p>
<p><a>Ε472</a> Ἕκτορ πῇ δή τοι μένος οἴχεται ὃ πρὶν ἔχεσκες;</p>
<p><a>Ε473</a> φῆς που ἄτερ λαῶν πόλιν ἑξέμεν ἠδ᾽ ἐπικούρων</p>
<p><a>Ε474</a> οἶος σὺν γαμβροῖσι κασιγνήτοισί τε σοῖσι.</p>
<p><a>Ε475</a> τῶν νῦν οὔ τιν᾽ ἐγὼ ἰδέειν δύναμ᾽ οὐδὲ νοῆσαι,</p>
<p><a>Ε476</a> ἀλλὰ καταπτώσσουσι κύνες ὣς ἀμφὶ λέοντα:</p>
<p><a>Ε477</a> ἡμεῖς δὲ μαχόμεσθ᾽ οἵ πέρ τ᾽ ἐπίκουροι ἔνειμεν.</p>
<p><a>Ε478</a> καὶ γὰρ ἐγὼν ἐπίκουρος ἐὼν μάλα τηλόθεν ἥκω:</p>
<p><a>Ε479</a> τηλοῦ γὰρ Λυκίη Ξάνθῳ ἔπι δινήεντι,</p>
<p><a>Ε480</a> ἔνθ᾽ ἄλοχόν τε φίλην ἔλιπον καὶ νήπιον υἱόν,</p>
<p><a>Ε481</a> κὰδ δὲ κτήματα πολλά, τὰ ἔλδεται ὅς κ᾽ ἐπιδευής.</p>
<p><a>Ε482</a> ἀλλὰ καὶ ὧς Λυκίους ὀτρύνω καὶ μέμον᾽ αὐτὸς</p>
<p><a>Ε483</a> ἀνδρὶ μαχήσασθαι: ἀτὰρ οὔ τί μοι ἐνθάδε τοῖον</p>
<p><a>Ε484</a> οἷόν κ᾽ ἠὲ φέροιεν Ἀχαιοὶ ἤ κεν ἄγοιεν:</p>
<p><a>Ε485</a> τύνη δ᾽ ἕστηκας, ἀτὰρ οὐδ᾽ ἄλλοισι κελεύεις</p>
<p><a>Ε486</a> λαοῖσιν μενέμεν καὶ ἀμυνέμεναι ὤρεσσι.</p>
<p><a>Ε487</a> μή πως ὡς ἀψῖσι λίνου ἁλόντε πανάγρου</p>
<p><a>Ε488</a> ἀνδράσι δυσμενέεσσιν ἕλωρ καὶ κύρμα γένησθε:</p>
<p><a>Ε489</a> οἳ δὲ τάχ᾽ ἐκπέρσουσ᾽ εὖ ναιομένην πόλιν ὑμήν.</p>
<p><a>Ε490</a> σοὶ δὲ χρὴ τάδε πάντα μέλειν νύκτάς τε καὶ ἦμαρ</p>
<p><a>Ε491</a> ἀρχοὺς λισσομένῳ τηλεκλειτῶν ἐπικούρων</p>
<p><a>Ε492</a> νωλεμέως ἐχέμεν, κρατερὴν δ᾽ ἀποθέσθαι ἐνιπήν.</p>
<p><a>Ε493</a> ὣς φάτο Σαρπηδών, δάκε δὲ φρένας Ἕκτορι μῦθος:</p>
<p><a>Ε494</a> αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε,</p>
<p><a>Ε495</a> πάλλων δ᾽ ὀξέα δοῦρα κατὰ στρατὸν ᾤχετο πάντῃ</p>
<p><a>Ε496</a> ὀτρύνων μαχέσασθαι, ἔγειρε δὲ φύλοπιν αἰνήν.</p>
<p><a>Ε497</a> οἳ δ᾽ ἐλελίχθησαν καὶ ἐναντίοι ἔσταν Ἀχαιῶν:</p>
<p><a>Ε498</a> Ἀργεῖοι δ᾽ ὑπέμειναν ἀολλέες οὐδὲ φόβηθεν.</p>
<p><a>Ε499</a> ὡς δ᾽ ἄνεμος ἄχνας φορέει ἱερὰς κατ᾽ ἀλωὰς</p>
<p><a>Ε500</a> ἀνδρῶν λικμώντων, ὅτε τε ξανθὴ Δημήτηρ</p>
<p><a>Ε501</a> κρίνῃ ἐπειγομένων ἀνέμων καρπόν τε καὶ ἄχνας,</p>
<p><a>Ε502</a> αἳ δ᾽ ὑπολευκαίνονται ἀχυρμιαί: ὣς τότ᾽ Ἀχαιοὶ</p>
<p><a>Ε503</a> λευκοὶ ὕπερθε γένοντο κονισάλῳ, ὅν ῥα δι᾽ αὐτῶν</p>
<p><a>Ε504</a> οὐρανὸν ἐς πολύχαλκον ἐπέπληγον πόδες ἵππων</p>
<p><a>Ε505</a> ἂψ ἐπιμισγομένων: ὑπὸ δ᾽ ἔστρεφον ἡνιοχῆες.</p>
<p><a>Ε506</a> οἳ δὲ μένος χειρῶν ἰθὺς φέρον: ἀμφὶ δὲ νύκτα</p>
<p><a>Ε507</a> θοῦρος Ἄρης ἐκάλυψε μάχῃ Τρώεσσιν ἀρήγων</p>
<p><a>Ε508</a> πάντοσ᾽ ἐποιχόμενος: τοῦ δ᾽ ἐκραίαινεν ἐφετμὰς</p>
<p><a>Ε509</a> Φοίβου Ἀπόλλωνος χρυσαόρου, ὅς μιν ἀνώγει</p>
<p><a>Ε510</a> Τρωσὶν θυμὸν ἐγεῖραι, ἐπεὶ ἴδε Παλλάδ᾽ Ἀθήνην</p>
<p><a>Ε511</a> οἰχομένην: ἣ γάρ ῥα πέλεν Δαναοῖσιν ἀρηγών.</p>
<p><a>Ε512</a> αὐτὸς δ᾽ Αἰνείαν μάλα πίονος ἐξ ἀδύτοιο</p>
<p><a>Ε513</a> ἧκε, καὶ ἐν στήθεσσι μένος βάλε ποιμένι λαῶν.</p>
<p><a>Ε514</a> Αἰνείας δ᾽ ἑτάροισι μεθίστατο: τοὶ δὲ χάρησαν,</p>
<p><a>Ε515</a> ὡς εἶδον ζωόν τε καὶ ἀρτεμέα προσιόντα</p>
<p><a>Ε516</a> καὶ μένος ἐσθλὸν ἔχοντα: μετάλλησάν γε μὲν οὔ τι.</p>
<p><a>Ε517</a> οὐ γὰρ ἔα πόνος ἄλλος, ὃν ἀργυρότοξος ἔγειρεν</p>
<p><a>Ε518</a> Ἄρης τε βροτολοιγὸς Ἔρις τ᾽ ἄμοτον μεμαυῖα.</p>
<p><a>Ε519</a> τοὺς δ᾽ Αἴαντε δύω καὶ Ὀδυσσεὺς καὶ Διομήδης</p>
<p><a>Ε520</a> ὄτρυνον Δαναοὺς πολεμιζέμεν: οἳ δὲ καὶ αὐτοὶ</p>
<p><a>Ε521</a> οὔτε βίας Τρώων ὑπεδείδισαν οὔτε ἰωκάς,</p>
<p><a>Ε522</a> ἀλλ᾽ ἔμενον νεφέλῃσιν ἐοικότες ἅς τε Κρονίων</p>
<p><a>Ε523</a> νηνεμίης ἔστησεν ἐπ᾽ ἀκροπόλοισιν ὄρεσσιν</p>
<p><a>Ε524</a> ἀτρέμας, ὄφρ᾽ εὕδῃσι μένος Βορέαο καὶ ἄλλων</p>
<p><a>Ε525</a> ζαχρειῶν ἀνέμων, οἵ τε νέφεα σκιόεντα</p>
<p><a>Ε526</a> πνοιῇσιν λιγυρῇσι διασκιδνᾶσιν ἀέντες:</p>
<p><a>Ε527</a> ὣς Δαναοὶ Τρῶας μένον ἔμπεδον οὐδὲ φέβοντο.</p>
<p><a>Ε528</a> Ἀτρεΐδης δ᾽ ἀν᾽ ὅμιλον ἐφοίτα πολλὰ κελεύων:</p>
<p><a>Ε529</a> ὦ φίλοι ἀνέρες ἔστε καὶ ἄλκιμον ἦτορ ἕλεσθε,</p>
<p><a>Ε530</a> ἀλλήλους τ᾽ αἰδεῖσθε κατὰ κρατερὰς ὑσμίνας:</p>
<p><a>Ε531</a> αἰδομένων ἀνδρῶν πλέονες σόοι ἠὲ πέφανται:</p>
<p><a>Ε532</a> φευγόντων δ᾽ οὔτ᾽ ἂρ κλέος ὄρνυται οὔτε τις ἀλκή.</p>
<p><a>Ε533</a> ἦ καὶ ἀκόντισε δουρὶ θοῶς, βάλε δὲ πρόμον ἄνδρα</p>
<p><a>Ε534</a> Αἰνείω ἕταρον μεγαθύμου Δηϊκόωντα</p>
<p><a>Ε535</a> Περγασίδην, ὃν Τρῶες ὁμῶς Πριάμοιο τέκεσσι</p>
<p><a>Ε536</a> τῖον, ἐπεὶ θοὸς ἔσκε μετὰ πρώτοισι μάχεσθαι.</p>
<p><a>Ε537</a> τόν ῥα κατ᾽ ἀσπίδα δουρὶ βάλε κρείων Ἀγαμέμνων:</p>
<p><a>Ε538</a> ἣ δ᾽ οὐκ ἔγχος ἔρυτο, διὰ πρὸ δὲ εἴσατο χαλκός,</p>
<p><a>Ε539</a> νειαίρῃ δ᾽ ἐν γαστρὶ διὰ ζωστῆρος ἔλασσε:</p>
<p><a>Ε540</a> δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</p>
<p><a>Ε541</a> ἔνθ᾽ αὖτ᾽ Αἰνείας Δαναῶν ἕλεν ἄνδρας ἀρίστους</p>
<p><a>Ε542</a> υἷε Διοκλῆος Κρήθωνά τε Ὀρσίλοχόν τε,</p>
<p><a>Ε543</a> τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ</p>
<p><a>Ε544</a> ἀφνειὸς βιότοιο, γένος δ᾽ ἦν ἐκ ποταμοῖο</p>
<p><a>Ε545</a> Ἀλφειοῦ, ὅς τ᾽ εὐρὺ ῥέει Πυλίων διὰ γαίης,</p>
<p><a>Ε546</a> ὃς τέκετ᾽ Ὀρτίλοχον πολέεσσ᾽ ἄνδρεσσιν ἄνακτα:</p>
<p><a>Ε547</a> Ὀρτίλοχος δ᾽ ἄρ᾽ ἔτικτε Διοκλῆα μεγάθυμον,</p>
<p><a>Ε548</a> ἐκ δὲ Διοκλῆος διδυμάονε παῖδε γενέσθην,</p>
<p><a>Ε549</a> Κρήθων Ὀρσίλοχός τε μάχης εὖ εἰδότε πάσης.</p>
<p><a>Ε550</a> τὼ μὲν ἄρ᾽ ἡβήσαντε μελαινάων ἐπὶ νηῶν</p>
<p><a>Ε551</a> Ἴλιον εἰς εὔπωλον ἅμ᾽ Ἀργείοισιν ἑπέσθην,</p>
<p><a>Ε552</a> τιμὴν Ἀτρεΐδῃς Ἀγαμέμνονι καὶ Μενελάῳ</p>
<p><a>Ε553</a> ἀρνυμένω: τὼ δ᾽ αὖθι τέλος θανάτοιο κάλυψεν.</p>
<p><a>Ε554</a> οἵω τώ γε λέοντε δύω ὄρεος κορυφῇσιν</p>
<p><a>Ε555</a> ἐτραφέτην ὑπὸ μητρὶ βαθείης τάρφεσιν ὕλης:</p>
<p><a>Ε556</a> τὼ μὲν ἄρ᾽ ἁρπάζοντε βόας καὶ ἴφια μῆλα</p>
<p><a>Ε557</a> σταθμοὺς ἀνθρώπων κεραΐζετον, ὄφρα καὶ αὐτὼ</p>
<p><a>Ε558</a> ἀνδρῶν ἐν παλάμῃσι κατέκταθεν ὀξέϊ χαλκῷ:</p>
<p><a>Ε559</a> τοίω τὼ χείρεσσιν ὑπ᾽ Αἰνείαο δαμέντε</p>
<p><a>Ε560</a> καππεσέτην, ἐλάτῃσιν ἐοικότες ὑψηλῇσι.</p>
<p><a>Ε561</a> τὼ δὲ πεσόντ᾽ ἐλέησεν ἀρηΐφιλος Μενέλαος,</p>
<p><a>Ε562</a> βῆ δὲ διὰ προμάχων κεκορυθμένος αἴθοπι χαλκῷ</p>
<p><a>Ε563</a> σείων ἐγχείην: τοῦ δ᾽ ὄτρυνεν μένος Ἄρης,</p>
<p><a>Ε564</a> τὰ φρονέων ἵνα χερσὶν ὑπ᾽ Αἰνείαο δαμείη.</p>
<p><a>Ε565</a> τὸν δ᾽ ἴδεν Ἀντίλοχος μεγαθύμου Νέστορος υἱός,</p>
<p><a>Ε566</a> βῆ δὲ διὰ προμάχων: περὶ γὰρ δίε ποιμένι λαῶν</p>
<p><a>Ε567</a> μή τι πάθοι, μέγα δέ σφας ἀποσφήλειε πόνοιο.</p>
<p><a>Ε568</a> τὼ μὲν δὴ χεῖράς τε καὶ ἔγχεα ὀξυόεντα</p>
<p><a>Ε569</a> ἀντίον ἀλλήλων ἐχέτην μεμαῶτε μάχεσθαι:</p>
<p><a>Ε570</a> Ἀντίλοχος δὲ μάλ᾽ ἄγχι παρίστατο ποιμένι λαῶν.</p>
<p><a>Ε571</a> Αἰνείας δ᾽ οὐ μεῖνε θοός περ ἐὼν πολεμιστὴς</p>
<p><a>Ε572</a> ὡς εἶδεν δύο φῶτε παρ᾽ ἀλλήλοισι μένοντε.</p>
<p><a>Ε573</a> οἳ δ᾽ ἐπεὶ οὖν νεκροὺς ἔρυσαν μετὰ λαὸν Ἀχαιῶν,</p>
<p><a>Ε574</a> τὼ μὲν ἄρα δειλὼ βαλέτην ἐν χερσὶν ἑταίρων,</p>
<p><a>Ε575</a> αὐτὼ δὲ στρεφθέντε μετὰ πρώτοισι μαχέσθην.</p>
<p><a>Ε576</a> ἔνθα Πυλαιμένεα ἑλέτην ἀτάλαντον Ἄρηϊ</p>
<p><a>Ε577</a> ἀρχὸν Παφλαγόνων μεγαθύμων ἀσπιστάων.</p>
<p><a>Ε578</a> τὸν μὲν ἄρ᾽ Ἀτρεΐδης δουρικλειτὸς Μενέλαος</p>
<p><a>Ε579</a> ἑσταότ᾽ ἔγχεϊ νύξε κατὰ κληῗδα τυχήσας:</p>
<p><a>Ε580</a> Ἀντίλοχος δὲ Μύδωνα βάλ᾽ ἡνίοχον θεράποντα</p>
<p><a>Ε581</a> ἐσθλὸν Ἀτυμνιάδην: ὃ δ᾽ ὑπέστρεφε μώνυχας ἵππους:</p>
<p><a>Ε582</a> χερμαδίῳ ἀγκῶνα τυχὼν μέσον: ἐκ δ᾽ ἄρα χειρῶν</p>
<p><a>Ε583</a> ἡνία λεύκ᾽ ἐλέφαντι χαμαὶ πέσον ἐν κονίῃσιν.</p>
<p><a>Ε584</a> Ἀντίλοχος δ᾽ ἄρ᾽ ἐπαΐξας ξίφει ἤλασε κόρσην:</p>
<p><a>Ε585</a> αὐτὰρ ὅ γ᾽ ἀσθμαίνων εὐεργέος ἔκπεσε δίφρου</p>
<p><a>Ε586</a> κύμβαχος ἐν κονίῃσιν ἐπὶ βρεχμόν τε καὶ ὤμους.</p>
<p><a>Ε587</a> δηθὰ μάλ᾽ ἑστήκει: τύχε γάρ ῥ᾽ ἀμάθοιο βαθείης:</p>
<p><a>Ε588</a> ὄφρ᾽ ἵππω πλήξαντε χαμαὶ βάλον ἐν κονίῃσι:</p>
<p><a>Ε589</a> τοὺς ἵμασ᾽ Ἀντίλοχος, μετὰ δὲ στρατὸν ἤλασ᾽ Ἀχαιῶν.</p>
<p><a>Ε590</a> τοὺς δ᾽ Ἕκτωρ ἐνόησε κατὰ στίχας, ὦρτο δ᾽ ἐπ᾽ αὐτοὺς</p>
<p><a>Ε591</a> κεκλήγων: ἅμα δὲ Τρώων εἵποντο φάλαγγες</p>
<p><a>Ε592</a> καρτεραί: ἦρχε δ᾽ ἄρα σφιν Ἄρης καὶ πότνι᾽ Ἐνυώ,</p>
<p><a>Ε593</a> ἣ μὲν ἔχουσα Κυδοιμὸν ἀναιδέα δηϊοτῆτος,</p>
<p><a>Ε594</a> Ἄρης δ᾽ ἐν παλάμῃσι πελώριον ἔγχος ἐνώμα,</p>
<p><a>Ε595</a> φοίτα δ᾽ ἄλλοτε μὲν πρόσθ᾽ Ἕκτορος, ἄλλοτ᾽ ὄπισθε.</p>
<p><a>Ε596</a> τὸν δὲ ἰδὼν ῥίγησε βοὴν ἀγαθὸς Διομήδης:</p>
<p><a>Ε597</a> ὡς δ᾽ ὅτ᾽ ἀνὴρ ἀπάλαμνος ἰὼν πολέος πεδίοιο</p>
<p><a>Ε598</a> στήῃ ἐπ᾽ ὠκυρόῳ ποταμῷ ἅλα δὲ προρέοντι</p>
<p><a>Ε599</a> ἀφρῷ μορμύροντα ἰδών, ἀνά τ᾽ ἔδραμ᾽ ὀπίσσω,</p>
<p><a>Ε600</a> ὣς τότε Τυδεΐδης ἀνεχάζετο, εἶπέ τε λαῷ:</p>
<p><a>Ε601</a> ὦ φίλοι οἷον δὴ θαυμάζομεν Ἕκτορα δῖον</p>
<p><a>Ε602</a> αἰχμητήν τ᾽ ἔμεναι καὶ θαρσαλέον πολεμιστήν:</p>
<p><a>Ε603</a> τῷ δ᾽ αἰεὶ πάρα εἷς γε θεῶν, ὃς λοιγὸν ἀμύνει:</p>
<p><a>Ε604</a> καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.</p>
<p><a>Ε605</a> ἀλλὰ πρὸς Τρῶας τετραμμένοι αἰὲν ὀπίσσω</p>
<p><a>Ε606</a> εἴκετε, μηδὲ θεοῖς μενεαινέμεν ἶφι μάχεσθαι.</p>
<p><a>Ε607</a> ὣς ἄρ᾽ ἔφη, Τρῶες δὲ μάλα σχεδὸν ἤλυθον αὐτῶν.</p>
<p><a>Ε608</a> ἔνθ᾽ Ἕκτωρ δύο φῶτε κατέκτανεν εἰδότε χάρμης</p>
<p><a>Ε609</a> εἰν ἑνὶ δίφρῳ ἐόντε, Μενέσθην Ἀγχίαλόν τε.</p>
<p><a>Ε610</a> τὼ δὲ πεσόντ᾽ ἐλέησε μέγας Τελαμώνιος Αἴας:</p>
<p><a>Ε611</a> στῆ δὲ μάλ᾽ ἐγγὺς ἰών, καὶ ἀκόντισε δουρὶ φαεινῷ,</p>
<p><a>Ε612</a> καὶ βάλεν Ἄμφιον Σελάγου υἱόν, ὅς ῥ᾽ ἐνὶ Παισῷ</p>
<p><a>Ε613</a> ναῖε πολυκτήμων πολυλήϊος: ἀλλά ἑ μοῖρα</p>
<p><a>Ε614</a> ἦγ᾽ ἐπικουρήσοντα μετὰ Πρίαμόν τε καὶ υἷας.</p>
<p><a>Ε615</a> τόν ῥα κατὰ ζωστῆρα βάλεν Τελαμώνιος Αἴας,</p>
<p><a>Ε616</a> νειαίρῃ δ᾽ ἐν γαστρὶ πάγη δολιχόσκιον ἔγχος,</p>
<p><a>Ε617</a> δούπησεν δὲ πεσών: ὃ δ᾽ ἐπέδραμε φαίδιμος Αἴας</p>
<p><a>Ε618</a> τεύχεα συλήσων: Τρῶες δ᾽ ἐπὶ δούρατ᾽ ἔχευαν</p>
<p><a>Ε619</a> ὀξέα παμφανόωντα: σάκος δ᾽ ἀνεδέξατο πολλά.</p>
<p><a>Ε620</a> αὐτὰρ ὃ λὰξ προσβὰς ἐκ νεκροῦ χάλκεον ἔγχος</p>
<p><a>Ε621</a> ἐσπάσατ᾽: οὐδ᾽ ἄρ᾽ ἔτ᾽ ἄλλα δυνήσατο τεύχεα καλὰ</p>
<p><a>Ε622</a> ὤμοιιν ἀφελέσθαι: ἐπείγετο γὰρ βελέεσσι.</p>
<p><a>Ε623</a> δεῖσε δ᾽ ὅ γ᾽ ἀμφίβασιν κρατερὴν Τρώων ἀγερώχων,</p>
<p><a>Ε624</a> οἳ πολλοί τε καὶ ἐσθλοὶ ἐφέστασαν ἔγχε᾽ ἔχοντες,</p>
<p><a>Ε625</a> οἵ ἑ μέγαν περ ἐόντα καὶ ἴφθιμον καὶ ἀγαυὸν</p>
<p><a>Ε626</a> ὦσαν ἀπὸ σφείων: ὃ δὲ χασσάμενος πελεμίχθη.</p>
<p><a>Ε627</a> ὣς οἳ μὲν πονέοντο κατὰ κρατερὴν ὑσμίνην:</p>
<p><a>Ε628</a> Τληπόλεμον δ᾽ Ἡρακλεΐδην ἠΰν τε μέγαν τε</p>
<p><a>Ε629</a> ὦρσεν ἐπ᾽ ἀντιθέῳ Σαρπηδόνι μοῖρα κραταιή.</p>
<p><a>Ε630</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες</p>
<p><a>Ε631</a> υἱός θ᾽ υἱωνός τε Διὸς νεφεληγερέταο,</p>
<p><a>Ε632</a> τὸν καὶ Τληπόλεμος πρότερος πρὸς μῦθον ἔειπε:</p>
<p><a>Ε633</a> Σαρπῆδον Λυκίων βουληφόρε, τίς τοι ἀνάγκη</p>
<p><a>Ε634</a> πτώσσειν ἐνθάδ᾽ ἐόντι μάχης ἀδαήμονι φωτί;</p>
<p><a>Ε635</a> ψευδόμενοι δέ σέ φασι Διὸς γόνον αἰγιόχοιο</p>
<p><a>Ε636</a> εἶναι, ἐπεὶ πολλὸν κείνων ἐπιδεύεαι ἀνδρῶν</p>
<p><a>Ε637</a> οἳ Διὸς ἐξεγένοντο ἐπὶ προτέρων ἀνθρώπων:</p>
<p><a>Ε638</a> ἀλλ᾽ οἷόν τινά φασι βίην Ἡρακληείην</p>
<p><a>Ε639</a> εἶναι, ἐμὸν πατέρα θρασυμέμνονα θυμολέοντα:</p>
<p><a>Ε640</a> ὅς ποτε δεῦρ᾽ ἐλθὼν ἕνεχ᾽ ἵππων Λαομέδοντος</p>
<p><a>Ε641</a> ἓξ οἴῃς σὺν νηυσὶ καὶ ἀνδράσι παυροτέροισιν</p>
<p><a>Ε642</a> Ἰλίου ἐξαλάπαξε πόλιν, χήρωσε δ᾽ ἀγυιάς:</p>
<p><a>Ε643</a> σοὶ δὲ κακὸς μὲν θυμός, ἀποφθινύθουσι δὲ λαοί.</p>
<p><a>Ε644</a> οὐδέ τί σε Τρώεσσιν ὀΐομαι ἄλκαρ ἔσεσθαι</p>
<p><a>Ε645</a> ἐλθόντ᾽ ἐκ Λυκίης, οὐδ᾽ εἰ μάλα καρτερός ἐσσι,</p>
<p><a>Ε646</a> ἀλλ᾽ ὑπ᾽ ἐμοὶ δμηθέντα πύλας Ἀΐδαο περήσειν.</p>
<p><a>Ε647</a> τὸν δ᾽ αὖ Σαρπηδὼν Λυκίων ἀγὸς ἀντίον ηὔδα:</p>
<p><a>Ε648</a> Τληπόλεμ᾽ ἤτοι κεῖνος ἀπώλεσεν Ἴλιον ἱρὴν</p>
<p><a>Ε649</a> ἀνέρος ἀφραδίῃσιν ἀγαυοῦ Λαομέδοντος,</p>
<p><a>Ε650</a> ὅς ῥά μιν εὖ ἕρξαντα κακῷ ἠνίπαπε μύθῳ,</p>
<p><a>Ε651</a> οὐδ᾽ ἀπέδωχ᾽ ἵππους, ὧν εἵνεκα τηλόθεν ἦλθε.</p>
<p><a>Ε652</a> σοὶ δ᾽ ἐγὼ ἐνθάδε φημὶ φόνον καὶ κῆρα μέλαιναν</p>
<p><a>Ε653</a> ἐξ ἐμέθεν τεύξεσθαι, ἐμῷ δ᾽ ὑπὸ δουρὶ δαμέντα</p>
<p><a>Ε654</a> εὖχος ἐμοὶ δώσειν, ψυχὴν δ᾽ Ἄϊδι κλυτοπώλῳ.</p>
<p><a>Ε655</a> ὣς φάτο Σαρπηδών, ὃ δ᾽ ἀνέσχετο μείλινον ἔγχος</p>
<p><a>Ε656</a> Τληπόλεμος: καὶ τῶν μὲν ἁμαρτῇ δούρατα μακρὰ</p>
<p><a>Ε657</a> ἐκ χειρῶν ἤϊξαν: ὃ μὲν βάλεν αὐχένα μέσσον</p>
<p><a>Ε658</a> Σαρπηδών, αἰχμὴ δὲ διαμπερὲς ἦλθ᾽ ἀλεγεινή:</p>
<p><a>Ε659</a> τὸν δὲ κατ᾽ ὀφθαλμῶν ἐρεβεννὴ νὺξ ἐκάλυψε.</p>
<p><a>Ε660</a> Τληπόλεμος δ᾽ ἄρα μηρὸν ἀριστερὸν ἔγχεϊ μακρῷ</p>
<p><a>Ε661</a> βεβλήκειν, αἰχμὴ δὲ διέσσυτο μαιμώωσα</p>
<p><a>Ε662</a> ὀστέω ἐγχριμφθεῖσα, πατὴρ δ᾽ ἔτι λοιγὸν ἄμυνεν.</p>
<p><a>Ε663</a> οἳ μὲν ἄρ᾽ ἀντίθεον Σαρπηδόνα δῖοι ἑταῖροι</p>
<p><a>Ε664</a> ἐξέφερον πολέμοιο: βάρυνε δέ μιν δόρυ μακρὸν</p>
<p><a>Ε665</a> ἑλκόμενον: τὸ μὲν οὔ τις ἐπεφράσατ᾽ οὐδὲ νόησε</p>
<p><a>Ε666</a> μηροῦ ἐξερύσαι δόρυ μείλινον ὄφρ᾽ ἐπιβαίη</p>
<p><a>Ε667</a> σπευδόντων: τοῖον γὰρ ἔχον πόνον ἀμφιέποντες.</p>
<p><a>Ε668</a> Τληπόλεμον δ᾽ ἑτέρωθεν ἐϋκνήμιδες Ἀχαιοὶ</p>
<p><a>Ε669</a> ἐξέφερον πολέμοιο: νόησε δὲ δῖος Ὀδυσσεὺς</p>
<p><a>Ε670</a> τλήμονα θυμὸν ἔχων, μαίμησε δέ οἱ φίλον ἦτορ:</p>
<p><a>Ε671</a> μερμήριξε δ᾽ ἔπειτα κατὰ φρένα καὶ κατὰ θυμὸν</p>
<p><a>Ε672</a> ἢ προτέρω Διὸς υἱὸν ἐριγδούποιο διώκοι,</p>
<p><a>Ε673</a> ἦ ὅ γε τῶν πλεόνων Λυκίων ἀπὸ θυμὸν ἕλοιτο.</p>
<p><a>Ε674</a> οὐδ᾽ ἄρ᾽ Ὀδυσσῆϊ μεγαλήτορι μόρσιμον ἦεν</p>
<p><a>Ε675</a> ἴφθιμον Διὸς υἱὸν ἀποκτάμεν ὀξέϊ χαλκῷ:</p>
<p><a>Ε676</a> τώ ῥα κατὰ πληθὺν Λυκίων τράπε θυμὸν Ἀθήνη.</p>
<p><a>Ε677</a> ἔνθ᾽ ὅ γε Κοίρανον εἷλεν Ἀλάστορά τε Χρομίον τε</p>
<p><a>Ε678</a> Ἄλκανδρόν θ᾽ Ἅλιόν τε Νοήμονά τε Πρύτανίν τε.</p>
<p><a>Ε679</a> καί νύ κ᾽ ἔτι πλέονας Λυκίων κτάνε δῖος Ὀδυσσεὺς</p>
<p><a>Ε680</a> εἰ μὴ ἄρ᾽ ὀξὺ νόησε μέγας κορυθαίολος Ἕκτωρ:</p>
<p><a>Ε681</a> βῆ δὲ διὰ προμάχων κεκορυθμένος αἴθοπι χαλκῷ</p>
<p><a>Ε682</a> δεῖμα φέρων Δαναοῖσι: χάρη δ᾽ ἄρα οἱ προσιόντι</p>
<p><a>Ε683</a> Σαρπηδὼν Διὸς υἱός, ἔπος δ᾽ ὀλοφυδνὸν ἔειπε:</p>
<p><a>Ε684</a> Πριαμίδη, μὴ δή με ἕλωρ Δαναοῖσιν ἐάσῃς</p>
<p><a>Ε685</a> κεῖσθαι, ἀλλ᾽ ἐπάμυνον: ἔπειτά με καὶ λίποι αἰὼν</p>
<p><a>Ε686</a> ἐν πόλει ὑμετέρῃ, ἐπεὶ οὐκ ἄρ᾽ ἔμελλον ἔγωγε</p>
<p><a>Ε687</a> νοστήσας οἶκον δὲ φίλην ἐς πατρίδα γαῖαν</p>
<p><a>Ε688</a> εὐφρανέειν ἄλοχόν τε φίλην καὶ νήπιον υἱόν.</p>
<p><a>Ε689</a> ὣς φάτο, τὸν δ᾽ οὔ τι προσέφη κορυθαίολος Ἕκτωρ,</p>
<p><a>Ε690</a> ἀλλὰ παρήϊξεν λελιημένος ὄφρα τάχιστα</p>
<p><a>Ε691</a> ὤσαιτ᾽ Ἀργείους, πολέων δ᾽ ἀπὸ θυμὸν ἕλοιτο.</p>
<p><a>Ε692</a> οἳ μὲν ἄρ᾽ ἀντίθεον Σαρπηδόνα δῖοι ἑταῖροι</p>
<p><a>Ε693</a> εἷσαν ὑπ᾽ αἰγιόχοιο Διὸς περικαλλέϊ φηγῷ:</p>
<p><a>Ε694</a> ἐκ δ᾽ ἄρα οἱ μηροῦ δόρυ μείλινον ὦσε θύραζε</p>
<p><a>Ε695</a> ἴφθιμος Πελάγων, ὅς οἱ φίλος ἦεν ἑταῖρος.</p>
<p><a>Ε696</a> τὸν δ᾽ ἔλιπε ψυχή, κατὰ δ᾽ ὀφθαλμῶν κέχυτ᾽ ἀχλύς:</p>
<p><a>Ε697</a> αὖτις δ᾽ ἐμπνύνθη, περὶ δὲ πνοιὴ Βορέαο</p>
<p><a>Ε698</a> ζώγρει ἐπιπνείουσα κακῶς κεκαφηότα θυμόν.</p>
<p><a>Ε699</a> Ἀργεῖοι δ᾽ ὑπ᾽ Ἄρηϊ καὶ Ἕκτορι χαλκοκορυστῇ</p>
<p><a>Ε700</a> οὔτε ποτὲ προτρέποντο μελαινάων ἐπὶ νηῶν</p>
<p><a>Ε701</a> οὔτε ποτ᾽ ἀντεφέροντο μάχῃ, ἀλλ᾽ αἰὲν ὀπίσσω</p>
<p><a>Ε702</a> χάζονθ᾽, ὡς ἐπύθοντο μετὰ Τρώεσσιν Ἄρηα.</p>
<p><a>Ε703</a> ἔνθα τίνα πρῶτον τίνα δ᾽ ὕστατον ἐξενάριξαν</p>
<p><a>Ε704</a> Ἕκτωρ τε Πριάμοιο πάϊς καὶ χάλκεος Ἄρης;</p>
<p><a>Ε705</a> ἀντίθεον Τεύθραντ᾽, ἐπὶ δὲ πλήξιππον Ὀρέστην,</p>
<p><a>Ε706</a> Τρῆχόν τ᾽ αἰχμητὴν Αἰτώλιον Οἰνόμαόν τε,</p>
<p><a>Ε707</a> Οἰνοπίδην θ᾽ Ἕλενον καὶ Ὀρέσβιον αἰολομίτρην,</p>
<p><a>Ε708</a> ὅς ῥ᾽ ἐν Ὕλῃ ναίεσκε μέγα πλούτοιο μεμηλώς,</p>
<p><a>Ε709</a> λίμνῃ κεκλιμένος Κηφισίδι: πὰρ δέ οἱ ἄλλοι</p>
<p><a>Ε710</a> ναῖον Βοιωτοὶ μάλα πίονα δῆμον ἔχοντες.</p>
<p><a>Ε711</a> τοὺς δ᾽ ὡς οὖν ἐνόησε θεὰ λευκώλενος Ἥρη</p>
<p><a>Ε712</a> Ἀργείους ὀλέκοντας ἐνὶ κρατερῇ ὑσμίνῃ,</p>
<p><a>Ε713</a> αὐτίκ᾽ Ἀθηναίην ἔπεα πτερόεντα προσηύδα:</p>
<p><a>Ε714</a> ὢ πόποι αἰγιόχοιο Διὸς τέκος Ἀτρυτώνη,</p>
<p><a>Ε715</a> ἦ ῥ᾽ ἅλιον τὸν μῦθον ὑπέστημεν Μενελάῳ</p>
<p><a>Ε716</a> Ἴλιον ἐκπέρσαντ᾽ εὐτείχεον ἀπονέεσθαι,</p>
<p><a>Ε717</a> εἰ οὕτω μαίνεσθαι ἐάσομεν οὖλον Ἄρηα.</p>
<p><a>Ε718</a> ἀλλ᾽ ἄγε δὴ καὶ νῶϊ μεδώμεθα θούριδος ἀλκῆς.</p>
<p><a>Ε719</a> ὣς ἔφατ᾽, οὐδ᾽ ἀπίθησε θεὰ γλαυκῶπις Ἀθήνη.</p>
<p><a>Ε720</a> ἣ μὲν ἐποιχομένη χρυσάμπυκας ἔντυεν ἵππους</p>
<p><a>Ε721</a> Ἥρη πρέσβα θεὰ θυγάτηρ μεγάλοιο Κρόνοιο:</p>
<p><a>Ε722</a> Ἥβη δ᾽ ἀμφ᾽ ὀχέεσσι θοῶς βάλε καμπύλα κύκλα</p>
<p><a>Ε723</a> χάλκεα ὀκτάκνημα σιδηρέῳ ἄξονι ἀμφίς.</p>
<p><a>Ε724</a> τῶν ἤτοι χρυσέη ἴτυς ἄφθιτος, αὐτὰρ ὕπερθε</p>
<p><a>Ε725</a> χάλκε᾽ ἐπίσσωτρα προσαρηρότα, θαῦμα ἰδέσθαι:</p>
<p><a>Ε726</a> πλῆμναι δ᾽ ἀργύρου εἰσὶ περίδρομοι ἀμφοτέρωθεν:</p>
<p><a>Ε727</a> δίφρος δὲ χρυσέοισι καὶ ἀργυρέοισιν ἱμᾶσιν</p>
<p><a>Ε728</a> ἐντέταται, δοιαὶ δὲ περίδρομοι ἄντυγές εἰσι.</p>
<p><a>Ε729</a> τοῦ δ᾽ ἐξ ἀργύρεος ῥυμὸς πέλεν: αὐτὰρ ἐπ᾽ ἄκρῳ</p>
<p><a>Ε730</a> δῆσε χρύσειον καλὸν ζυγόν, ἐν δὲ λέπαδνα</p>
<p><a>Ε731</a> κάλ᾽ ἔβαλε χρύσει᾽: ὑπὸ δὲ ζυγὸν ἤγαγεν Ἥρη</p>
<p><a>Ε732</a> ἵππους ὠκύποδας, μεμαυῖ᾽ ἔριδος καὶ ἀϋτῆς.</p>
<p><a>Ε733</a> αὐτὰρ Ἀθηναίη κούρη Διὸς αἰγιόχοιο</p>
<p><a>Ε734</a> πέπλον μὲν κατέχευεν ἑανὸν πατρὸς ἐπ᾽ οὔδει</p>
<p><a>Ε735</a> ποικίλον, ὅν ῥ᾽ αὐτὴ ποιήσατο καὶ κάμε χερσίν:</p>
<p><a>Ε736</a> ἣ δὲ χιτῶν᾽ ἐνδῦσα Διὸς νεφεληγερέταο</p>
<p><a>Ε737</a> τεύχεσιν ἐς πόλεμον θωρήσσετο δακρυόεντα.</p>
<p><a>Ε738</a> ἀμφὶ δ᾽ ἄρ᾽ ὤμοισιν βάλετ᾽ αἰγίδα θυσσανόεσσαν</p>
<p><a>Ε739</a> δεινήν, ἣν περὶ μὲν πάντῃ Φόβος ἐστεφάνωται,</p>
<p><a>Ε740</a> ἐν δ᾽ Ἔρις, ἐν δ᾽ Ἀλκή, ἐν δὲ κρυόεσσα Ἰωκή,</p>
<p><a>Ε741</a> ἐν δέ τε Γοργείη κεφαλὴ δεινοῖο πελώρου</p>
<p><a>Ε742</a> δεινή τε σμερδνή τε, Διὸς τέρας αἰγιόχοιο.</p>
<p><a>Ε743</a> κρατὶ δ᾽ ἐπ᾽ ἀμφίφαλον κυνέην θέτο τετραφάληρον</p>
<p><a>Ε744</a> χρυσείην, ἑκατὸν πολίων πρυλέεσσ᾽ ἀραρυῖαν:</p>
<p><a>Ε745</a> ἐς δ᾽ ὄχεα φλόγεα ποσὶ βήσετο, λάζετο δ᾽ ἔγχος</p>
<p><a>Ε746</a> βριθὺ μέγα στιβαρόν, τῷ δάμνησι στίχας ἀνδρῶν</p>
<p><a>Ε747</a> ἡρώων, οἷσίν τε κοτέσσεται ὀβριμοπάτρη.</p>
<p><a>Ε748</a> Ἥρη δὲ μάστιγι θοῶς ἐπεμαίετ᾽ ἄρ᾽ ἵππους:</p>
<p><a>Ε749</a> αὐτόμαται δὲ πύλαι μύκον οὐρανοῦ ἃς ἔχον Ὧραι,</p>
<p><a>Ε750</a> τῇς ἐπιτέτραπται μέγας οὐρανὸς Οὔλυμπός τε</p>
<p><a>Ε751</a> ἠμὲν ἀνακλῖναι πυκινὸν νέφος ἠδ᾽ ἐπιθεῖναι.</p>
<p><a>Ε752</a> τῇ ῥα δι᾽ αὐτάων κεντρηνεκέας ἔχον ἵππους:</p>
<p><a>Ε753</a> εὗρον δὲ Κρονίωνα θεῶν ἄτερ ἥμενον ἄλλων</p>
<p><a>Ε754</a> ἀκροτάτῃ κορυφῇ πολυδειράδος Οὐλύμποιο.</p>
<p><a>Ε755</a> ἔνθ᾽ ἵππους στήσασα θεὰ λευκώλενος Ἥρη</p>
<p><a>Ε756</a> Ζῆν᾽ ὕπατον Κρονίδην ἐξείρετο καὶ προσέειπε:</p>
<p><a>Ε757</a> Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα</p>
<p><a>Ε758</a> ὁσσάτιόν τε καὶ οἷον ἀπώλεσε λαὸν Ἀχαιῶν</p>
<p><a>Ε759</a> μὰψ ἀτὰρ οὐ κατὰ κόσμον ἐμοὶ δ᾽ ἄχος, οἳ δὲ ἕκηλοι</p>
<p><a>Ε760</a> τέρπονται Κύπρίς τε καὶ ἀργυρότοξος Ἀπόλλων</p>
<p><a>Ε761</a> ἄφρονα τοῦτον ἀνέντες, ὃς οὔ τινα οἶδε θέμιστα;</p>
<p><a>Ε762</a> Ζεῦ πάτερ ἦ ῥά τί μοι κεχολώσεαι, αἴ κεν Ἄρηα</p>
<p><a>Ε763</a> λυγρῶς πεπληγυῖα μάχης ἐξαποδίωμαι;</p>
<p><a>Ε764</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Ε765</a> ἄγρει μάν οἱ ἔπορσον Ἀθηναίην ἀγελείην,</p>
<p><a>Ε766</a> ἥ ἑ μάλιστ᾽ εἴωθε κακῇς ὀδύνῃσι πελάζειν.</p>
<p><a>Ε767</a> ὣς ἔφατ᾽, οὐδ᾽ ἀπίθησε θεὰ λευκώλενος Ἥρη,</p>
<p><a>Ε768</a> μάστιξεν δ᾽ ἵππους: τὼ δ᾽ οὐκ ἀέκοντε πετέσθην</p>
<p><a>Ε769</a> μεσσηγὺς γαίης τε καὶ οὐρανοῦ ἀστερόεντος.</p>
<p><a>Ε770</a> ὅσσον δ᾽ ἠεροειδὲς ἀνὴρ ἴδεν ὀφθαλμοῖσιν</p>
<p><a>Ε771</a> ἥμενος ἐν σκοπιῇ, λεύσσων ἐπὶ οἴνοπα πόντον,</p>
<p><a>Ε772</a> τόσσον ἐπιθρῴσκουσι θεῶν ὑψηχέες ἵπποι.</p>
<p><a>Ε773</a> ἀλλ᾽ ὅτε δὴ Τροίην ἷξον ποταμώ τε ῥέοντε,</p>
<p><a>Ε774</a> ἧχι ῥοὰς Σιμόεις συμβάλλετον ἠδὲ Σκάμανδρος,</p>
<p><a>Ε775</a> ἔνθ᾽ ἵππους ἔστησε θεὰ λευκώλενος Ἥρη</p>
<p><a>Ε776</a> λύσασ᾽ ἐξ ὀχέων, περὶ δ᾽ ἠέρα πουλὺν ἔχευε:</p>
<p><a>Ε777</a> τοῖσιν δ᾽ ἀμβροσίην Σιμόεις ἀνέτειλε νέμεσθαι.</p>
<p><a>Ε778</a> αἳ δὲ βάτην τρήρωσι πελειάσιν ἴθμαθ᾽ ὁμοῖαι</p>
<p><a>Ε779</a> ἀνδράσιν Ἀργείοισιν ἀλεξέμεναι μεμαυῖαι:</p>
<p><a>Ε780</a> ἀλλ᾽ ὅτε δή ῥ᾽ ἵκανον ὅθι πλεῖστοι καὶ ἄριστοι</p>
<p><a>Ε781</a> ἕστασαν ἀμφὶ βίην Διομήδεος ἱπποδάμοιο</p>
<p><a>Ε782</a> εἰλόμενοι λείουσιν ἐοικότες ὠμοφάγοισιν</p>
<p><a>Ε783</a> ἢ συσὶ κάπροισιν, τῶν τε σθένος οὐκ ἀλαπαδνόν,</p>
<p><a>Ε784</a> ἔνθα στᾶσ᾽ ἤϋσε θεὰ λευκώλενος Ἥρη</p>
<p><a>Ε785</a> Στέντορι εἰσαμένη μεγαλήτορι χαλκεοφώνῳ,</p>
<p><a>Ε786</a> ὃς τόσον αὐδήσασχ᾽ ὅσον ἄλλοι πεντήκοντα:</p>
<p><a>Ε787</a> αἰδὼς Ἀργεῖοι κάκ᾽ ἐλέγχεα εἶδος ἀγητοί:</p>
<p><a>Ε788</a> ὄφρα μὲν ἐς πόλεμον πωλέσκετο δῖος Ἀχιλλεύς,</p>
<p><a>Ε789</a> οὐδέ ποτε Τρῶες πρὸ πυλάων Δαρδανιάων</p>
<p><a>Ε790</a> οἴχνεσκον: κείνου γὰρ ἐδείδισαν ὄβριμον ἔγχος:</p>
<p><a>Ε791</a> νῦν δὲ ἑκὰς πόλιος κοίλῃς ἐπὶ νηυσὶ μάχονται.</p>
<p><a>Ε792</a> ὣς εἰποῦσ᾽ ὄτρυνε μένος καὶ θυμὸν ἑκάστου.</p>
<p><a>Ε793</a> Τυδεΐδῃ δ᾽ ἐπόρουσε θεὰ γλαυκῶπις Ἀθήνη:</p>
<p><a>Ε794</a> εὗρε δὲ τόν γε ἄνακτα παρ᾽ ἵπποισιν καὶ ὄχεσφιν</p>
<p><a>Ε795</a> ἕλκος ἀναψύχοντα τό μιν βάλε Πάνδαρος ἰῷ.</p>
<p><a>Ε796</a> ἱδρὼς γάρ μιν ἔτειρεν ὑπὸ πλατέος τελαμῶνος</p>
<p><a>Ε797</a> ἀσπίδος εὐκύκλου: τῷ τείρετο, κάμνε δὲ χεῖρα,</p>
<p><a>Ε798</a> ἂν δ᾽ ἴσχων τελαμῶνα κελαινεφὲς αἷμ᾽ ἀπομόργνυ.</p>
<p><a>Ε799</a> ἱππείου δὲ θεὰ ζυγοῦ ἥψατο φώνησέν τε:</p>
<p><a>Ε800</a> ἦ ὀλίγον οἷ παῖδα ἐοικότα γείνατο Τυδεύς.</p>
<p><a>Ε801</a> Τυδεύς τοι μικρὸς μὲν ἔην δέμας, ἀλλὰ μαχητής:</p>
<p><a>Ε802</a> καί ῥ᾽ ὅτε πέρ μιν ἐγὼ πολεμίζειν οὐκ εἴασκον</p>
<p><a>Ε803</a> οὐδ᾽ ἐκπαιφάσσειν, ὅτε τ᾽ ἤλυθε νόσφιν Ἀχαιῶν</p>
<p><a>Ε804</a> ἄγγελος ἐς Θήβας πολέας μετὰ Καδμείωνας:</p>
<p><a>Ε805</a> δαίνυσθαί μιν ἄνωγον ἐνὶ μεγάροισιν ἕκηλον:</p>
<p><a>Ε806</a> αὐτὰρ ὃ θυμὸν ἔχων ὃν καρτερὸν ὡς τὸ πάρος περ</p>
<p><a>Ε807</a> κούρους Καδμείων προκαλίζετο, πάντα δ᾽ ἐνίκα</p>
<p><a>Ε808</a> ῥηϊδίως: τοίη οἱ ἐγὼν ἐπιτάρροθος ἦα.</p>
<p><a>Ε809</a> σοὶ δ᾽ ἤτοι μὲν ἐγὼ παρά θ᾽ ἵσταμαι ἠδὲ φυλάσσω,</p>
<p><a>Ε810</a> καί σε προφρονέως κέλομαι Τρώεσσι μάχεσθαι:</p>
<p><a>Ε811</a> ἀλλά σευ ἢ κάματος πολυᾶϊξ γυῖα δέδυκεν</p>
<p><a>Ε812</a> ἤ νύ σέ που δέος ἴσχει ἀκήριον: οὐ σύ γ᾽ ἔπειτα</p>
<p><a>Ε813</a> Τυδέος ἔκγονός ἐσσι δαΐφρονος Οἰνεΐδαο.</p>
<p><a>Ε814</a> τὴν δ᾽ ἀπαμειβόμενος προσέφη κρατερὸς Διομήδης:</p>
<p><a>Ε815</a> γιγνώσκω σε θεὰ θύγατερ Διὸς αἰγιόχοιο:</p>
<p><a>Ε816</a> τώ τοι προφρονέως ἐρέω ἔπος οὐδ᾽ ἐπικεύσω.</p>
<p><a>Ε817</a> οὔτέ τί με δέος ἴσχει ἀκήριον οὔτέ τις ὄκνος,</p>
<p><a>Ε818</a> ἀλλ᾽ ἔτι σέων μέμνημαι ἐφετμέων ἃς ἐπέτειλας:</p>
<p><a>Ε819</a> οὔ μ᾽ εἴας μακάρεσσι θεοῖς ἀντικρὺ μάχεσθαι</p>
<p><a>Ε820</a> τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη</p>
<p><a>Ε821</a> ἔλθῃσ᾽ ἐς πόλεμον, τήν γ᾽ οὐτάμεν ὀξέϊ χαλκῷ.</p>
<p><a>Ε822</a> τοὔνεκα νῦν αὐτός τ᾽ ἀναχάζομαι ἠδὲ καὶ ἄλλους</p>
<p><a>Ε823</a> Ἀργείους ἐκέλευσα ἀλήμεναι ἐνθάδε πάντας:</p>
<p><a>Ε824</a> γιγνώσκω γὰρ Ἄρηα μάχην ἀνὰ κοιρανέοντα.</p>
<p><a>Ε825</a> τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</p>
<p><a>Ε826</a> Τυδεΐδη Διόμηδες ἐμῷ κεχαρισμένε θυμῷ</p>
<p><a>Ε827</a> μήτε σύ γ᾽ Ἄρηα τό γε δείδιθι μήτε τιν᾽ ἄλλον</p>
<p><a>Ε828</a> ἀθανάτων, τοίη τοι ἐγὼν ἐπιτάρροθός εἰμι:</p>
<p><a>Ε829</a> ἀλλ᾽ ἄγ᾽ ἐπ᾽ Ἄρηϊ πρώτῳ ἔχε μώνυχας ἵππους,</p>
<p><a>Ε830</a> τύψον δὲ σχεδίην μηδ᾽ ἅζεο θοῦρον Ἄρηα</p>
<p><a>Ε831</a> τοῦτον μαινόμενον, τυκτὸν κακόν, ἀλλοπρόσαλλον,</p>
<p><a>Ε832</a> ὃς πρῴην μὲν ἐμοί τε καὶ Ἥρῃ στεῦτ᾽ ἀγορεύων</p>
<p><a>Ε833</a> Τρωσὶ μαχήσεσθαι, ἀτὰρ Ἀργείοισιν ἀρήξειν,</p>
<p><a>Ε834</a> νῦν δὲ μετὰ Τρώεσσιν ὁμιλεῖ, τῶν δὲ λέλασται.</p>
<p><a>Ε835</a> ὣς φαμένη Σθένελον μὲν ἀφ᾽ ἵππων ὦσε χαμᾶζε,</p>
<p><a>Ε836</a> χειρὶ πάλιν ἐρύσασ᾽, ὃ δ᾽ ἄρ᾽ ἐμμαπέως ἀπόρουσεν:</p>
<p><a>Ε837</a> ἣ δ᾽ ἐς δίφρον ἔβαινε παραὶ Διομήδεα δῖον</p>
<p><a>Ε838</a> ἐμμεμαυῖα θεά: μέγα δ᾽ ἔβραχε φήγινος ἄξων</p>
<p><a>Ε839</a> βριθοσύνῃ: δεινὴν γὰρ ἄγεν θεὸν ἄνδρά τ᾽ ἄριστον.</p>
<p><a>Ε840</a> λάζετο δὲ μάστιγα καὶ ἡνία Παλλὰς Ἀθήνη:</p>
<p><a>Ε841</a> αὐτίκ᾽ ἐπ᾽ Ἄρηϊ πρώτῳ ἔχε μώνυχας ἵππους.</p>
<p><a>Ε842</a> ἤτοι ὃ μὲν Περίφαντα πελώριον ἐξενάριζεν</p>
<p><a>Ε843</a> Αἰτωλῶν ὄχ᾽ ἄριστον Ὀχησίου ἀγλαὸν υἱόν:</p>
<p><a>Ε844</a> τὸν μὲν Ἄρης ἐνάριζε μιαιφόνος: αὐτὰρ Ἀθήνη</p>
<p><a>Ε845</a> δῦν᾽ Ἄϊδος κυνέην, μή μιν ἴδοι ὄβριμος Ἄρης.</p>
<p><a>Ε846</a> ὡς δὲ ἴδε βροτολοιγὸς Ἄρης Διομήδεα δῖον,</p>
<p><a>Ε847</a> ἤτοι ὃ μὲν Περίφαντα πελώριον αὐτόθ᾽ ἔασε</p>
<p><a>Ε848</a> κεῖσθαι ὅθι πρῶτον κτείνων ἐξαίνυτο θυμόν,</p>
<p><a>Ε849</a> αὐτὰρ ὃ βῆ ῥ᾽ ἰθὺς Διομήδεος ἱπποδάμοιο.</p>
<p><a>Ε850</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Ε851</a> πρόσθεν Ἄρης ὠρέξαθ᾽ ὑπὲρ ζυγὸν ἡνία θ᾽ ἵππων</p>
<p><a>Ε852</a> ἔγχεϊ χαλκείῳ μεμαὼς ἀπὸ θυμὸν ἑλέσθαι:</p>
<p><a>Ε853</a> καὶ τό γε χειρὶ λαβοῦσα θεὰ γλαυκῶπις Ἀθήνη</p>
<p><a>Ε854</a> ὦσεν ὑπὲκ δίφροιο ἐτώσιον ἀϊχθῆναι.</p>
<p><a>Ε855</a> δεύτερος αὖθ᾽ ὡρμᾶτο βοὴν ἀγαθὸς Διομήδης</p>
<p><a>Ε856</a> ἔγχεϊ χαλκείῳ: ἐπέρεισε δὲ Παλλὰς Ἀθήνη</p>
<p><a>Ε857</a> νείατον ἐς κενεῶνα ὅθι ζωννύσκετο μίτρῃ:</p>
<p><a>Ε858</a> τῇ ῥά μιν οὖτα τυχών, διὰ δὲ χρόα καλὸν ἔδαψεν,</p>
<p><a>Ε859</a> ἐκ δὲ δόρυ σπάσεν αὖτις: ὃ δ᾽ ἔβραχε χάλκεος Ἄρης</p>
<p><a>Ε860</a> ὅσσόν τ᾽ ἐννεάχιλοι ἐπίαχον ἢ δεκάχιλοι</p>
<p><a>Ε861</a> ἀνέρες ἐν πολέμῳ ἔριδα ξυνάγοντες Ἄρηος.</p>
<p><a>Ε862</a> τοὺς δ᾽ ἄρ᾽ ὑπὸ τρόμος εἷλεν Ἀχαιούς τε Τρῶάς τε</p>
<p><a>Ε863</a> δείσαντας: τόσον ἔβραχ᾽ Ἄρης ἆτος πολέμοιο.</p>
<p><a>Ε864</a> οἵη δ᾽ ἐκ νεφέων ἐρεβεννὴ φαίνεται ἀὴρ</p>
<p><a>Ε865</a> καύματος ἐξ ἀνέμοιο δυσαέος ὀρνυμένοιο,</p>
<p><a>Ε866</a> τοῖος Τυδεΐδῃ Διομήδεϊ χάλκεος Ἄρης</p>
<p><a>Ε867</a> φαίνεθ᾽ ὁμοῦ νεφέεσσιν ἰὼν εἰς οὐρανὸν εὐρύν.</p>
<p><a>Ε868</a> καρπαλίμως δ᾽ ἵκανε θεῶν ἕδος αἰπὺν Ὄλυμπον,</p>
<p><a>Ε869</a> πὰρ δὲ Διὶ Κρονίωνι καθέζετο θυμὸν ἀχεύων,</p>
<p><a>Ε870</a> δεῖξεν δ᾽ ἄμβροτον αἷμα καταρρέον ἐξ ὠτειλῆς,</p>
<p><a>Ε871</a> καί ῥ᾽ ὀλοφυρόμενος ἔπεα πτερόεντα προσηύδα:</p>
<p><a>Ε872</a> Ζεῦ πάτερ οὐ νεμεσίζῃ ὁρῶν τάδε καρτερὰ ἔργα;</p>
<p><a>Ε873</a> αἰεί τοι ῥίγιστα θεοὶ τετληότες εἰμὲν</p>
<p><a>Ε874</a> ἀλλήλων ἰότητι, χάριν ἄνδρεσσι φέροντες.</p>
<p><a>Ε875</a> σοὶ πάντες μαχόμεσθα: σὺ γὰρ τέκες ἄφρονα κούρην</p>
<p><a>Ε876</a> οὐλομένην, ᾗ τ᾽ αἰὲν ἀήσυλα ἔργα μέμηλεν.</p>
<p><a>Ε877</a> ἄλλοι μὲν γὰρ πάντες ὅσοι θεοί εἰσ᾽ ἐν Ὀλύμπῳ</p>
<p><a>Ε878</a> σοί τ᾽ ἐπιπείθονται καὶ δεδμήμεσθα ἕκαστος:</p>
<p><a>Ε879</a> ταύτην δ᾽ οὔτ᾽ ἔπεϊ προτιβάλλεαι οὔτέ τι ἔργῳ,</p>
<p><a>Ε880</a> ἀλλ᾽ ἀνιεῖς, ἐπεὶ αὐτὸς ἐγείναο παῖδ᾽ ἀΐδηλον:</p>
<p><a>Ε881</a> ἣ νῦν Τυδέος υἱὸν ὑπερφίαλον Διομήδεα</p>
<p><a>Ε882</a> μαργαίνειν ἀνέηκεν ἐπ᾽ ἀθανάτοισι θεοῖσι.</p>
<p><a>Ε883</a> Κύπριδα μὲν πρῶτον σχεδὸν οὔτασε χεῖρ᾽ ἐπὶ καρπῷ,</p>
<p><a>Ε884</a> αὐτὰρ ἔπειτ᾽ αὐτῷ μοι ἐπέσσυτο δαίμονι ἶσος:</p>
<p><a>Ε885</a> ἀλλά μ᾽ ὑπήνεικαν ταχέες πόδες: ἦ τέ κε δηρὸν</p>
<p><a>Ε886</a> αὐτοῦ πήματ᾽ ἔπασχον ἐν αἰνῇσιν νεκάδεσσιν,</p>
<p><a>Ε887</a> ἤ κε ζὼς ἀμενηνὸς ἔα χαλκοῖο τυπῇσι.</p>
<p><a>Ε888</a> τὸν δ᾽ ἄρ᾽ ὑπόδρα ἰδὼν προσέφη νεφεληγερέτα Ζεύς.</p>
<p><a>Ε889</a> μή τί μοι ἀλλοπρόσαλλε παρεζόμενος μινύριζε.</p>
<p><a>Ε890</a> ἔχθιστος δέ μοί ἐσσι θεῶν οἳ Ὄλυμπον ἔχουσιν:</p>
<p><a>Ε891</a> αἰεὶ γάρ τοι ἔρις τε φίλη πόλεμοί τε μάχαι τε.</p>
<p><a>Ε892</a> μητρός τοι μένος ἐστὶν ἀάσχετον οὐκ ἐπιεικτὸν</p>
<p><a>Ε893</a> Ἥρης: τὴν μὲν ἐγὼ σπουδῇ δάμνημ᾽ ἐπέεσσι:</p>
<p><a>Ε894</a> τώ σ᾽ ὀΐω κείνης τάδε πάσχειν ἐννεσίῃσιν.</p>
<p><a>Ε895</a> ἀλλ᾽ οὐ μάν σ᾽ ἔτι δηρὸν ἀνέξομαι ἄλγε᾽ ἔχοντα:</p>
<p><a>Ε896</a> ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ:</p>
<p><a>Ε897</a> εἰ δέ τευ ἐξ ἄλλου γε θεῶν γένευ ὧδ᾽ ἀΐδηλος</p>
<p><a>Ε898</a> καί κεν δὴ πάλαι ἦσθα ἐνέρτερος Οὐρανιώνων.</p>
<p><a>Ε899</a> ὣς φάτο, καὶ Παιήον᾽ ἀνώγειν ἰήσασθαι.</p>
<p><a>Ε900</a> τῷ δ᾽ ἐπὶ Παιήων ὀδυνήφατα φάρμακα πάσσων</p>
<p><a>Ε901</a> ἠκέσατ᾽: οὐ μὲν γάρ τι καταθνητός γ᾽ ἐτέτυκτο.</p>
<p><a>Ε902</a> ὡς δ᾽ ὅτ᾽ ὀπὸς γάλα λευκὸν ἐπειγόμενος συνέπηξεν</p>
<p><a>Ε903</a> ὑγρὸν ἐόν, μάλα δ᾽ ὦκα περιτρέφεται κυκόωντι,</p>
<p><a>Ε904</a> ὣς ἄρα καρπαλίμως ἰήσατο θοῦρον Ἄρηα.</p>
<p><a>Ε905</a> τὸν δ᾽ Ἥβη λοῦσεν, χαρίεντα δὲ εἵματα ἕσσε:</p>
<p><a>Ε906</a> πὰρ δὲ Διὶ Κρονίωνι καθέζετο κύδεϊ γαίων.</p>
<p><a>Ε907</a> αἳ δ᾽ αὖτις πρὸς δῶμα Διὸς μεγάλοιο νέοντο</p>
<p><a>Ε908</a> Ἥρη τ᾽ Ἀργείη καὶ Ἀλαλκομενηῒς Ἀθήνη</p>
<p><a>Ε909</a> παύσασαι βροτολοιγὸν Ἄρη᾽ ἀνδροκτασιάων.</p>
<h4 class="C2">Book 6</h4><p><a>Ζ1</a> Τρώων δ᾽ οἰώθη καὶ Ἀχαιῶν φύλοπις αἰνή:</p>
<p><a>Ζ2</a> πολλὰ δ᾽ ἄρ᾽ ἔνθα καὶ ἔνθ᾽ ἴθυσε μάχη πεδίοιο</p>
<p><a>Ζ3</a> ἀλλήλων ἰθυνομένων χαλκήρεα δοῦρα</p>
<p><a>Ζ4</a> μεσσηγὺς Σιμόεντος ἰδὲ Ξάνθοιο ῥοάων.</p>
<p><a>Ζ5</a> Αἴας δὲ πρῶτος Τελαμώνιος ἕρκος Ἀχαιῶν</p>
<p><a>Ζ6</a> Τρώων ῥῆξε φάλαγγα, φόως δ᾽ ἑτάροισιν ἔθηκεν,</p>
<p><a>Ζ7</a> ἄνδρα βαλὼν ὃς ἄριστος ἐνὶ Θρῄκεσσι τέτυκτο</p>
<p><a>Ζ8</a> υἱὸν Ἐϋσσώρου Ἀκάμαντ᾽ ἠΰν τε μέγαν τε.</p>
<p><a>Ζ9</a> τόν ῥ᾽ ἔβαλε πρῶτος κόρυθος φάλον ἱπποδασείης,</p>
<p><a>Ζ10</a> ἐν δὲ μετώπῳ πῆξε, πέρησε δ᾽ ἄρ᾽ ὀστέον εἴσω</p>
<p><a>Ζ11</a> αἰχμὴ χαλκείη: τὸν δὲ σκότος ὄσσε κάλυψεν.</p>
<p><a>Ζ12</a> Ἄξυλον δ᾽ ἄρ᾽ ἔπεφνε βοὴν ἀγαθὸς Διομήδης</p>
<p><a>Ζ13</a> Τευθρανίδην, ὃς ἔναιεν ἐϋκτιμένῃ ἐν Ἀρίσβῃ</p>
<p><a>Ζ14</a> ἀφνειὸς βιότοιο, φίλος δ᾽ ἦν ἀνθρώποισι.</p>
<p><a>Ζ15</a> πάντας γὰρ φιλέεσκεν ὁδῷ ἔπι οἰκία ναίων.</p>
<p><a>Ζ16</a> ἀλλά οἱ οὔ τις τῶν γε τότ᾽ ἤρκεσε λυγρὸν ὄλεθρον</p>
<p><a>Ζ17</a> πρόσθεν ὑπαντιάσας, ἀλλ᾽ ἄμφω θυμὸν ἀπηύρα</p>
<p><a>Ζ18</a> αὐτὸν καὶ θεράποντα Καλήσιον, ὅς ῥα τόθ᾽ ἵππων</p>
<p><a>Ζ19</a> ἔσκεν ὑφηνίοχος: τὼ δ᾽ ἄμφω γαῖαν ἐδύτην.</p>
<p><a>Ζ20</a> Δρῆσον δ᾽ Εὐρύαλος καὶ Ὀφέλτιον ἐξενάριξε:</p>
<p><a>Ζ21</a> βῆ δὲ μετ᾽ Αἴσηπον καὶ Πήδασον, οὕς ποτε νύμφη</p>
<p><a>Ζ22</a> νηῒς Ἀβαρβαρέη τέκ᾽ ἀμύμονι Βουκολίωνι.</p>
<p><a>Ζ23</a> Βουκολίων δ᾽ ἦν υἱὸς ἀγαυοῦ Λαομέδοντος</p>
<p><a>Ζ24</a> πρεσβύτατος γενεῇ, σκότιον δέ ἑ γείνατο μήτηρ:</p>
<p><a>Ζ25</a> ποιμαίνων δ᾽ ἐπ᾽ ὄεσσι μίγη φιλότητι καὶ εὐνῇ,</p>
<p><a>Ζ26</a> ἣ δ᾽ ὑποκυσαμένη διδυμάονε γείνατο παῖδε.</p>
<p><a>Ζ27</a> καὶ μὲν τῶν ὑπέλυσε μένος καὶ φαίδιμα γυῖα</p>
<p><a>Ζ28</a> Μηκιστηϊάδης καὶ ἀπ᾽ ὤμων τεύχε᾽ ἐσύλα.</p>
<p><a>Ζ29</a> Ἀστύαλον δ᾽ ἄρ᾽ ἔπεφνε μενεπτόλεμος Πολυποίτης:</p>
<p><a>Ζ30</a> Πιδύτην δ᾽ Ὀδυσεὺς Περκώσιον ἐξενάριξεν</p>
<p><a>Ζ31</a> ἔγχεϊ χαλκείῳ, Τεῦκρος δ᾽ Ἀρετάονα δῖον.</p>
<p><a>Ζ32</a> Ἀντίλοχος δ᾽ Ἄβληρον ἐνήρατο δουρὶ φαεινῷ</p>
<p><a>Ζ33</a> Νεστορίδης, Ἔλατον δὲ ἄναξ ἀνδρῶν Ἀγαμέμνων:</p>
<p><a>Ζ34</a> ναῖε δὲ Σατνιόεντος ἐϋρρείταο παρ᾽ ὄχθας</p>
<p><a>Ζ35</a> Πήδασον αἰπεινήν. Φύλακον δ᾽ ἕλε Λήϊτος ἥρως</p>
<p><a>Ζ36</a> φεύγοντ᾽: Εὐρύπυλος δὲ Μελάνθιον ἐξενάριξεν.</p>
<p><a>Ζ37</a> Ἄδρηστον δ᾽ ἄρ᾽ ἔπειτα βοὴν ἀγαθὸς Μενέλαος</p>
<p><a>Ζ38</a> ζωὸν ἕλ᾽: ἵππω γάρ οἱ ἀτυζομένω πεδίοιο</p>
<p><a>Ζ39</a> ὄζῳ ἔνι βλαφθέντε μυρικίνῳ ἀγκύλον ἅρμα</p>
<p><a>Ζ40</a> ἄξαντ᾽ ἐν πρώτῳ ῥυμῷ αὐτὼ μὲν ἐβήτην</p>
<p><a>Ζ41</a> πρὸς πόλιν, ᾗ περ οἱ ἄλλοι ἀτυζόμενοι φοβέοντο,</p>
<p><a>Ζ42</a> αὐτὸς δ᾽ ἐκ δίφροιο παρὰ τροχὸν ἐξεκυλίσθη</p>
<p><a>Ζ43</a> πρηνὴς ἐν κονίῃσιν ἐπὶ στόμα: πὰρ δέ οἱ ἔστη</p>
<p><a>Ζ44</a> Ἀτρεΐδης Μενέλαος ἔχων δολιχόσκιον ἔγχος.</p>
<p><a>Ζ45</a> Ἄδρηστος δ᾽ ἄρ᾽ ἔπειτα λαβὼν ἐλίσσετο γούνων:</p>
<p><a>Ζ46</a> ζώγρει Ἀτρέος υἱέ, σὺ δ᾽ ἄξια δέξαι ἄποινα:</p>
<p><a>Ζ47</a> πολλὰ δ᾽ ἐν ἀφνειοῦ πατρὸς κειμήλια κεῖται</p>
<p><a>Ζ48</a> χαλκός τε χρυσός τε πολύκμητός τε σίδηρος,</p>
<p><a>Ζ49</a> τῶν κέν τοι χαρίσαιτο πατὴρ ἀπερείσι᾽ ἄποινα</p>
<p><a>Ζ50</a> εἴ κεν ἐμὲ ζωὸν πεπύθοιτ᾽ ἐπὶ νηυσὶν Ἀχαιῶν.</p>
<p><a>Ζ51</a> ὣς φάτο, τῷ δ᾽ ἄρα θυμὸν ἐνὶ στήθεσσιν ἔπειθε:</p>
<p><a>Ζ52</a> καὶ δή μιν τάχ᾽ ἔμελλε θοὰς ἐπὶ νῆας Ἀχαιῶν</p>
<p><a>Ζ53</a> δώσειν ᾧ θεράποντι καταξέμεν: ἀλλ᾽ Ἀγαμέμνων</p>
<p><a>Ζ54</a> ἀντίος ἦλθε θέων, καὶ ὁμοκλήσας ἔπος ηὔδα:</p>
<p><a>Ζ55</a> ὦ πέπον ὦ Μενέλαε, τί ἢ δὲ σὺ κήδεαι οὕτως</p>
<p><a>Ζ56</a> ἀνδρῶν; ἦ σοὶ ἄριστα πεποίηται κατὰ οἶκον</p>
<p><a>Ζ57</a> πρὸς Τρώων; τῶν μή τις ὑπεκφύγοι αἰπὺν ὄλεθρον</p>
<p><a>Ζ58</a> χεῖράς θ᾽ ἡμετέρας, μηδ᾽ ὅν τινα γαστέρι μήτηρ</p>
<p><a>Ζ59</a> κοῦρον ἐόντα φέροι, μηδ᾽ ὃς φύγοι, ἀλλ᾽ ἅμα πάντες</p>
<p><a>Ζ60</a> Ἰλίου ἐξαπολοίατ᾽ ἀκήδεστοι καὶ ἄφαντοι.</p>
<p><a>Ζ61</a> ὣς εἰπὼν ἔτρεψεν ἀδελφειοῦ φρένας ἥρως</p>
<p><a>Ζ62</a> αἴσιμα παρειπών: ὃ δ᾽ ἀπὸ ἕθεν ὤσατο χειρὶ</p>
<p><a>Ζ63</a> ἥρω᾽ Ἄδρηστον: τὸν δὲ κρείων Ἀγαμέμνων</p>
<p><a>Ζ64</a> οὖτα κατὰ λαπάρην: ὃ δ᾽ ἀνετράπετ᾽, Ἀτρεΐδης δὲ</p>
<p><a>Ζ65</a> λὰξ ἐν στήθεσι βὰς ἐξέσπασε μείλινον ἔγχος.</p>
<p><a>Ζ66</a> Νέστωρ δ᾽ Ἀργείοισιν ἐκέκλετο μακρὸν ἀΰσας:</p>
<p><a>Ζ67</a> ὦ φίλοι ἥρωες Δαναοὶ θεράποντες Ἄρηος</p>
<p><a>Ζ68</a> μή τις νῦν ἐνάρων ἐπιβαλλόμενος μετόπισθε</p>
<p><a>Ζ69</a> μιμνέτω ὥς κε πλεῖστα φέρων ἐπὶ νῆας ἵκηται,</p>
<p><a>Ζ70</a> ἀλλ᾽ ἄνδρας κτείνωμεν: ἔπειτα δὲ καὶ τὰ ἕκηλοι</p>
<p><a>Ζ71</a> νεκροὺς ἂμ πεδίον συλήσετε τεθνηῶτας.</p>
<p><a>Ζ72</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Ζ73</a> ἔνθά κεν αὖτε Τρῶες ἀρηϊφίλων ὑπ᾽ Ἀχαιῶν</p>
<p><a>Ζ74</a> Ἴλιον εἰσανέβησαν ἀναλκείῃσι δαμέντες,</p>
<p><a>Ζ75</a> εἰ μὴ ἄρ᾽ Αἰνείᾳ τε καὶ Ἕκτορι εἶπε παραστὰς</p>
<p><a>Ζ76</a> Πριαμίδης Ἕλενος οἰωνοπόλων ὄχ᾽ ἄριστος:</p>
<p><a>Ζ77</a> Αἰνεία τε καὶ Ἕκτορ, ἐπεὶ πόνος ὔμμι μάλιστα</p>
<p><a>Ζ78</a> Τρώων καὶ Λυκίων ἐγκέκλιται, οὕνεκ᾽ ἄριστοι</p>
<p><a>Ζ79</a> πᾶσαν ἐπ᾽ ἰθύν ἐστε μάχεσθαί τε φρονέειν τε,</p>
<p><a>Ζ80</a> στῆτ᾽ αὐτοῦ, καὶ λαὸν ἐρυκάκετε πρὸ πυλάων</p>
<p><a>Ζ81</a> πάντῃ ἐποιχόμενοι πρὶν αὖτ᾽ ἐν χερσὶ γυναικῶν</p>
<p><a>Ζ82</a> φεύγοντας πεσέειν, δηΐοισι δὲ χάρμα γενέσθαι.</p>
<p><a>Ζ83</a> αὐτὰρ ἐπεί κε φάλαγγας ἐποτρύνητον ἁπάσας,</p>
<p><a>Ζ84</a> ἡμεῖς μὲν Δαναοῖσι μαχησόμεθ᾽ αὖθι μένοντες,</p>
<p><a>Ζ85</a> καὶ μάλα τειρόμενοί περ: ἀναγκαίη γὰρ ἐπείγει:</p>
<p><a>Ζ86</a> Ἕκτορ ἀτὰρ σὺ πόλιν δὲ μετέρχεο, εἰπὲ δ᾽ ἔπειτα</p>
<p><a>Ζ87</a> μητέρι σῇ καὶ ἐμῇ: ἣ δὲ ξυνάγουσα γεραιὰς</p>
<p><a>Ζ88</a> νηὸν Ἀθηναίης γλαυκώπιδος ἐν πόλει ἄκρῃ</p>
<p><a>Ζ89</a> οἴξασα κληῗδι θύρας ἱεροῖο δόμοιο</p>
<p><a>Ζ90</a> πέπλον, ὅς οἱ δοκέει χαριέστατος ἠδὲ μέγιστος</p>
<p><a>Ζ91</a> εἶναι ἐνὶ μεγάρῳ καί οἱ πολὺ φίλτατος αὐτῇ,</p>
<p><a>Ζ92</a> θεῖναι Ἀθηναίης ἐπὶ γούνασιν ἠϋκόμοιο,</p>
<p><a>Ζ93</a> καί οἱ ὑποσχέσθαι δυοκαίδεκα βοῦς ἐνὶ νηῷ</p>
<p><a>Ζ94</a> ἤνις ἠκέστας ἱερευσέμεν, αἴ κ᾽ ἐλεήσῃ</p>
<p><a>Ζ95</a> ἄστύ τε καὶ Τρώων ἀλόχους καὶ νήπια τέκνα,</p>
<p><a>Ζ96</a> ὥς κεν Τυδέος υἱὸν ἀπόσχῃ Ἰλίου ἱρῆς</p>
<p><a>Ζ97</a> ἄγριον αἰχμητὴν κρατερὸν μήστωρα φόβοιο,</p>
<p><a>Ζ98</a> ὃν δὴ ἐγὼ κάρτιστον Ἀχαιῶν φημι γενέσθαι.</p>
<p><a>Ζ99</a> οὐδ᾽ Ἀχιλῆά ποθ᾽ ὧδέ γ᾽ ἐδείδιμεν ὄρχαμον ἀνδρῶν,</p>
<p><a>Ζ100</a> ὅν πέρ φασι θεᾶς ἐξέμμεναι: ἀλλ᾽ ὅδε λίην</p>
<p><a>Ζ101</a> μαίνεται, οὐδέ τίς οἱ δύναται μένος ἰσοφαρίζειν.</p>
<p><a>Ζ102</a> ὣς ἔφαθ᾽, Ἕκτωρ δ᾽ οὔ τι κασιγνήτῳ ἀπίθησεν.</p>
<p><a>Ζ103</a> αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε,</p>
<p><a>Ζ104</a> πάλλων δ᾽ ὀξέα δοῦρα κατὰ στρατὸν ᾤχετο πάντῃ</p>
<p><a>Ζ105</a> ὀτρύνων μαχέσασθαι, ἔγειρε δὲ φύλοπιν αἰνήν.</p>
<p><a>Ζ106</a> οἳ δ᾽ ἐλελίχθησαν καὶ ἐναντίοι ἔσταν Ἀχαιῶν:</p>
<p><a>Ζ107</a> Ἀργεῖοι δ᾽ ὑπεχώρησαν, λῆξαν δὲ φόνοιο,</p>
<p><a>Ζ108</a> φὰν δέ τιν᾽ ἀθανάτων ἐξ οὐρανοῦ ἀστερόεντος</p>
<p><a>Ζ109</a> Τρωσὶν ἀλεξήσοντα κατελθέμεν, ὡς ἐλέλιχθεν.</p>
<p><a>Ζ110</a> Ἕκτωρ δὲ Τρώεσσιν ἐκέκλετο μακρὸν ἀΰσας:</p>
<p><a>Ζ111</a> Τρῶες ὑπέρθυμοι τηλεκλειτοί τ᾽ ἐπίκουροι</p>
<p><a>Ζ112</a> ἀνέρες ἔστε φίλοι, μνήσασθε δὲ θούριδος ἀλκῆς,</p>
<p><a>Ζ113</a> ὄφρ᾽ ἂν ἐγὼ βείω προτὶ Ἴλιον, ἠδὲ γέρουσιν</p>
<p><a>Ζ114</a> εἴπω βουλευτῇσι καὶ ἡμετέρῃς ἀλόχοισι</p>
<p><a>Ζ115</a> δαίμοσιν ἀρήσασθαι, ὑποσχέσθαι δ᾽ ἑκατόμβας.</p>
<p><a>Ζ116</a> ὣς ἄρα φωνήσας ἀπέβη κορυθαίολος Ἕκτωρ:</p>
<p><a>Ζ117</a> ἀμφὶ δέ μιν σφυρὰ τύπτε καὶ αὐχένα δέρμα κελαινὸν</p>
<p><a>Ζ118</a> ἄντυξ ἣ πυμάτη θέεν ἀσπίδος ὀμφαλοέσσης.</p>
<p><a>Ζ119</a> Γλαῦκος δ᾽ Ἱππολόχοιο πάϊς καὶ Τυδέος υἱὸς</p>
<p><a>Ζ120</a> ἐς μέσον ἀμφοτέρων συνίτην μεμαῶτε μάχεσθαι.</p>
<p><a>Ζ121</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντε,</p>
<p><a>Ζ122</a> τὸν πρότερος προσέειπε βοὴν ἀγαθὸς Διομήδης:</p>
<p><a>Ζ123</a> τίς δὲ σύ ἐσσι φέριστε καταθνητῶν ἀνθρώπων;</p>
<p><a>Ζ124</a> οὐ μὲν γάρ ποτ᾽ ὄπωπα μάχῃ ἔνι κυδιανείρῃ</p>
<p><a>Ζ125</a> τὸ πρίν: ἀτὰρ μὲν νῦν γε πολὺ προβέβηκας ἁπάντων</p>
<p><a>Ζ126</a> σῷ θάρσει, ὅ τ᾽ ἐμὸν δολιχόσκιον ἔγχος ἔμεινας:</p>
<p><a>Ζ127</a> δυστήνων δέ τε παῖδες ἐμῷ μένει ἀντιόωσιν.</p>
<p><a>Ζ128</a> εἰ δέ τις ἀθανάτων γε κατ᾽ οὐρανοῦ εἰλήλουθας,</p>
<p><a>Ζ129</a> οὐκ ἂν ἔγωγε θεοῖσιν ἐπουρανίοισι μαχοίμην.</p>
<p><a>Ζ130</a> οὐδὲ γὰρ οὐδὲ Δρύαντος υἱὸς κρατερὸς Λυκόοργος</p>
<p><a>Ζ131</a> δὴν ἦν, ὅς ῥα θεοῖσιν ἐπουρανίοισιν ἔριζεν:</p>
<p><a>Ζ132</a> ὅς ποτε μαινομένοιο Διωνύσοιο τιθήνας</p>
<p><a>Ζ133</a> σεῦε κατ᾽ ἠγάθεον Νυσήϊον: αἳ δ᾽ ἅμα πᾶσαι</p>
<p><a>Ζ134</a> θύσθλα χαμαὶ κατέχευαν ὑπ᾽ ἀνδροφόνοιο Λυκούργου</p>
<p><a>Ζ135</a> θεινόμεναι βουπλῆγι: Διώνυσος δὲ φοβηθεὶς</p>
<p><a>Ζ136</a> δύσεθ᾽ ἁλὸς κατὰ κῦμα, Θέτις δ᾽ ὑπεδέξατο κόλπῳ</p>
<p><a>Ζ137</a> δειδιότα: κρατερὸς γὰρ ἔχε τρόμος ἀνδρὸς ὁμοκλῇ.</p>
<p><a>Ζ138</a> τῷ μὲν ἔπειτ᾽ ὀδύσαντο θεοὶ ῥεῖα ζώοντες,</p>
<p><a>Ζ139</a> καί μιν τυφλὸν ἔθηκε Κρόνου πάϊς: οὐδ᾽ ἄρ᾽ ἔτι δὴν</p>
<p><a>Ζ140</a> ἦν, ἐπεὶ ἀθανάτοισιν ἀπήχθετο πᾶσι θεοῖσιν:</p>
<p><a>Ζ141</a> οὐδ᾽ ἂν ἐγὼ μακάρεσσι θεοῖς ἐθέλοιμι μάχεσθαι.</p>
<p><a>Ζ142</a> εἰ δέ τίς ἐσσι βροτῶν οἳ ἀρούρης καρπὸν ἔδουσιν,</p>
<p><a>Ζ143</a> ἆσσον ἴθ᾽ ὥς κεν θᾶσσον ὀλέθρου πείραθ᾽ ἵκηαι.</p>
<p><a>Ζ144</a> τὸν δ᾽ αὖθ᾽ Ἱππολόχοιο προσηύδα φαίδιμος υἱός:</p>
<p><a>Ζ145</a> Τυδεΐδη μεγάθυμε τί ἢ γενεὴν ἐρεείνεις;</p>
<p><a>Ζ146</a> οἵη περ φύλλων γενεὴ τοίη δὲ καὶ ἀνδρῶν.</p>
<p><a>Ζ147</a> φύλλα τὰ μέν τ᾽ ἄνεμος χαμάδις χέει, ἄλλα δέ θ᾽ ὕλη</p>
<p><a>Ζ148</a> τηλεθόωσα φύει, ἔαρος δ᾽ ἐπιγίγνεται ὥρη:</p>
<p><a>Ζ149</a> ὣς ἀνδρῶν γενεὴ ἣ μὲν φύει ἣ δ᾽ ἀπολήγει.</p>
<p><a>Ζ150</a> εἰ δ᾽ ἐθέλεις καὶ ταῦτα δαήμεναι ὄφρ᾽ ἐῢ εἰδῇς</p>
<p><a>Ζ151</a> ἡμετέρην γενεήν, πολλοὶ δέ μιν ἄνδρες ἴσασιν:</p>
<p><a>Ζ152</a> ἔστι πόλις Ἐφύρη μυχῷ Ἄργεος ἱπποβότοιο,</p>
<p><a>Ζ153</a> ἔνθα δὲ Σίσυφος ἔσκεν, ὃ κέρδιστος γένετ᾽ ἀνδρῶν,</p>
<p><a>Ζ154</a> Σίσυφος Αἰολίδης: ὃ δ᾽ ἄρα Γλαῦκον τέκεθ᾽ υἱόν,</p>
<p><a>Ζ155</a> αὐτὰρ Γλαῦκος τίκτεν ἀμύμονα Βελλεροφόντην:</p>
<p><a>Ζ156</a> τῷ δὲ θεοὶ κάλλός τε καὶ ἠνορέην ἐρατεινὴν</p>
<p><a>Ζ157</a> ὤπασαν: αὐτάρ οἱ Προῖτος κακὰ μήσατο θυμῷ,</p>
<p><a>Ζ158</a> ὅς ῥ᾽ ἐκ δήμου ἔλασσεν, ἐπεὶ πολὺ φέρτερος ἦεν,</p>
<p><a>Ζ159</a> Ἀργείων: Ζεὺς γάρ οἱ ὑπὸ σκήπτρῳ ἐδάμασσε.</p>
<p><a>Ζ160</a> τῷ δὲ γυνὴ Προίτου ἐπεμήνατο δῖ᾽ Ἄντεια</p>
<p><a>Ζ161</a> κρυπταδίῃ φιλότητι μιγήμεναι: ἀλλὰ τὸν οὔ τι</p>
<p><a>Ζ162</a> πεῖθ᾽ ἀγαθὰ φρονέοντα δαΐφρονα Βελλεροφόντην.</p>
<p><a>Ζ163</a> ἣ δὲ ψευσαμένη Προῖτον βασιλῆα προσηύδα:</p>
<p><a>Ζ164</a> τεθναίης ὦ Προῖτ᾽, ἢ κάκτανε Βελλεροφόντην,</p>
<p><a>Ζ165</a> ὅς μ᾽ ἔθελεν φιλότητι μιγήμεναι οὐκ ἐθελούσῃ.</p>
<p><a>Ζ166</a> ὣς φάτο, τὸν δὲ ἄνακτα χόλος λάβεν οἷον ἄκουσε:</p>
<p><a>Ζ167</a> κτεῖναι μέν ῥ᾽ ἀλέεινε, σεβάσσατο γὰρ τό γε θυμῷ,</p>
<p><a>Ζ168</a> πέμπε δέ μιν Λυκίην δέ, πόρεν δ᾽ ὅ γε σήματα λυγρὰ</p>
<p><a>Ζ169</a> γράψας ἐν πίνακι πτυκτῷ θυμοφθόρα πολλά,</p>
<p><a>Ζ170</a> δεῖξαι δ᾽ ἠνώγειν ᾧ πενθερῷ ὄφρ᾽ ἀπόλοιτο.</p>
<p><a>Ζ171</a> αὐτὰρ ὁ βῆ Λυκίην δὲ θεῶν ὑπ᾽ ἀμύμονι πομπῇ.</p>
<p><a>Ζ172</a> ἀλλ᾽ ὅτε δὴ Λυκίην ἷξε Ξάνθόν τε ῥέοντα,</p>
<p><a>Ζ173</a> προφρονέως μιν τῖεν ἄναξ Λυκίης εὐρείης:</p>
<p><a>Ζ174</a> ἐννῆμαρ ξείνισσε καὶ ἐννέα βοῦς ἱέρευσεν.</p>
<p><a>Ζ175</a> ἀλλ᾽ ὅτε δὴ δεκάτη ἐφάνη ῥοδοδάκτυλος Ἠὼς</p>
<p><a>Ζ176</a> καὶ τότε μιν ἐρέεινε καὶ ᾔτεε σῆμα ἰδέσθαι</p>
<p><a>Ζ177</a> ὅττί ῥά οἱ γαμβροῖο πάρα Προίτοιο φέροιτο.</p>
<p><a>Ζ178</a> αὐτὰρ ἐπεὶ δὴ σῆμα κακὸν παρεδέξατο γαμβροῦ,</p>
<p><a>Ζ179</a> πρῶτον μέν ῥα Χίμαιραν ἀμαιμακέτην ἐκέλευσε</p>
<p><a>Ζ180</a> πεφνέμεν: ἣ δ᾽ ἄρ᾽ ἔην θεῖον γένος οὐδ᾽ ἀνθρώπων,</p>
<p><a>Ζ181</a> πρόσθε λέων, ὄπιθεν δὲ δράκων, μέσση δὲ χίμαιρα,</p>
<p><a>Ζ182</a> δεινὸν ἀποπνείουσα πυρὸς μένος αἰθομένοιο,</p>
<p><a>Ζ183</a> καὶ τὴν μὲν κατέπεφνε θεῶν τεράεσσι πιθήσας.</p>
<p><a>Ζ184</a> δεύτερον αὖ Σολύμοισι μαχέσσατο κυδαλίμοισι:</p>
<p><a>Ζ185</a> καρτίστην δὴ τήν γε μάχην φάτο δύμεναι ἀνδρῶν.</p>
<p><a>Ζ186</a> τὸ τρίτον αὖ κατέπεφνεν Ἀμαζόνας ἀντιανείρας.</p>
<p><a>Ζ187</a> τῷ δ᾽ ἄρ᾽ ἀνερχομένῳ πυκινὸν δόλον ἄλλον ὕφαινε:</p>
<p><a>Ζ188</a> κρίνας ἐκ Λυκίης εὐρείης φῶτας ἀρίστους</p>
<p><a>Ζ189</a> εἷσε λόχον: τοὶ δ᾽ οὔ τι πάλιν οἶκον δὲ νέοντο:</p>
<p><a>Ζ190</a> πάντας γὰρ κατέπεφνεν ἀμύμων Βελλεροφόντης.</p>
<p><a>Ζ191</a> ἀλλ᾽ ὅτε δὴ γίγνωσκε θεοῦ γόνον ἠῢν ἐόντα</p>
<p><a>Ζ192</a> αὐτοῦ μιν κατέρυκε, δίδου δ᾽ ὅ γε θυγατέρα ἥν,</p>
<p><a>Ζ193</a> δῶκε δέ οἱ τιμῆς βασιληΐδος ἥμισυ πάσης:</p>
<p><a>Ζ194</a> καὶ μέν οἱ Λύκιοι τέμενος τάμον ἔξοχον ἄλλων</p>
<p><a>Ζ195</a> καλὸν φυταλιῆς καὶ ἀρούρης, ὄφρα νέμοιτο.</p>
<p><a>Ζ196</a> ἣ δ᾽ ἔτεκε τρία τέκνα δαΐφρονι Βελλεροφόντῃ</p>
<p><a>Ζ197</a> Ἴσανδρόν τε καὶ Ἱππόλοχον καὶ Λαοδάμειαν.</p>
<p><a>Ζ198</a> Λαοδαμείῃ μὲν παρελέξατο μητίετα Ζεύς,</p>
<p><a>Ζ199</a> ἣ δ᾽ ἔτεκ᾽ ἀντίθεον Σαρπηδόνα χαλκοκορυστήν.</p>
<p><a>Ζ200</a> ἀλλ᾽ ὅτε δὴ καὶ κεῖνος ἀπήχθετο πᾶσι θεοῖσιν,</p>
<p><a>Ζ201</a> ἤτοι ὃ κὰπ πεδίον τὸ Ἀλήϊον οἶος ἀλᾶτο</p>
<p><a>Ζ202</a> ὃν θυμὸν κατέδων, πάτον ἀνθρώπων ἀλεείνων:</p>
<p><a>Ζ203</a> Ἴσανδρον δέ οἱ υἱὸν Ἄρης ἆτος πολέμοιο</p>
<p><a>Ζ204</a> μαρνάμενον Σολύμοισι κατέκτανε κυδαλίμοισι:</p>
<p><a>Ζ205</a> τὴν δὲ χολωσαμένη χρυσήνιος Ἄρτεμις ἔκτα.</p>
<p><a>Ζ206</a> Ἱππόλοχος δέ μ᾽ ἔτικτε, καὶ ἐκ τοῦ φημι γενέσθαι:</p>
<p><a>Ζ207</a> πέμπε δέ μ᾽ ἐς Τροίην, καί μοι μάλα πόλλ᾽ ἐπέτελλεν</p>
<p><a>Ζ208</a> αἰὲν ἀριστεύειν καὶ ὑπείροχον ἔμμεναι ἄλλων,</p>
<p><a>Ζ209</a> μηδὲ γένος πατέρων αἰσχυνέμεν, οἳ μέγ᾽ ἄριστοι</p>
<p><a>Ζ210</a> ἔν τ᾽ Ἐφύρῃ ἐγένοντο καὶ ἐν Λυκίῃ εὐρείῃ.</p>
<p><a>Ζ211</a> ταύτης τοι γενεῆς τε καὶ αἵματος εὔχομαι εἶναι.</p>
<p><a>Ζ212</a> ὣς φάτο, γήθησεν δὲ βοὴν ἀγαθὸς Διομήδης:</p>
<p><a>Ζ213</a> ἔγχος μὲν κατέπηξεν ἐπὶ χθονὶ πουλυβοτείρῃ,</p>
<p><a>Ζ214</a> αὐτὰρ ὃ μειλιχίοισι προσηύδα ποιμένα λαῶν:</p>
<p><a>Ζ215</a> ἦ ῥά νύ μοι ξεῖνος πατρώϊός ἐσσι παλαιός:</p>
<p><a>Ζ216</a> Οἰνεὺς γάρ ποτε δῖος ἀμύμονα Βελλεροφόντην</p>
<p><a>Ζ217</a> ξείνισ᾽ ἐνὶ μεγάροισιν ἐείκοσιν ἤματ᾽ ἐρύξας:</p>
<p><a>Ζ218</a> οἳ δὲ καὶ ἀλλήλοισι πόρον ξεινήϊα καλά:</p>
<p><a>Ζ219</a> Οἰνεὺς μὲν ζωστῆρα δίδου φοίνικι φαεινόν,</p>
<p><a>Ζ220</a> Βελλεροφόντης δὲ χρύσεον δέπας ἀμφικύπελλον</p>
<p><a>Ζ221</a> καί μιν ἐγὼ κατέλειπον ἰὼν ἐν δώμασ᾽ ἐμοῖσι.</p>
<p><a>Ζ222</a> Τυδέα δ᾽ οὐ μέμνημαι, ἐπεί μ᾽ ἔτι τυτθὸν ἐόντα</p>
<p><a>Ζ223</a> κάλλιφ᾽, ὅτ᾽ ἐν Θήβῃσιν ἀπώλετο λαὸς Ἀχαιῶν.</p>
<p><a>Ζ224</a> τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ</p>
<p><a>Ζ225</a> εἰμί, σὺ δ᾽ ἐν Λυκίῃ ὅτε κεν τῶν δῆμον ἵκωμαι.</p>
<p><a>Ζ226</a> ἔγχεα δ᾽ ἀλλήλων ἀλεώμεθα καὶ δι᾽ ὁμίλου:</p>
<p><a>Ζ227</a> πολλοὶ μὲν γὰρ ἐμοὶ Τρῶες κλειτοί τ᾽ ἐπίκουροι</p>
<p><a>Ζ228</a> κτείνειν ὅν κε θεός γε πόρῃ καὶ ποσσὶ κιχείω,</p>
<p><a>Ζ229</a> πολλοὶ δ᾽ αὖ σοὶ Ἀχαιοὶ ἐναιρέμεν ὅν κε δύνηαι.</p>
<p><a>Ζ230</a> τεύχεα δ᾽ ἀλλήλοις ἐπαμείψομεν, ὄφρα καὶ οἵδε</p>
<p><a>Ζ231</a> γνῶσιν ὅτι ξεῖνοι πατρώϊοι εὐχόμεθ᾽ εἶναι.</p>
<p><a>Ζ232</a> ὣς ἄρα φωνήσαντε καθ᾽ ἵππων ἀΐξαντε</p>
<p><a>Ζ233</a> χεῖράς τ᾽ ἀλλήλων λαβέτην καὶ πιστώσαντο:</p>
<p><a>Ζ234</a> ἔνθ᾽ αὖτε Γλαύκῳ Κρονίδης φρένας ἐξέλετο Ζεύς,</p>
<p><a>Ζ235</a> ὃς πρὸς Τυδεΐδην Διομήδεα τεύχε᾽ ἄμειβε</p>
<p><a>Ζ236</a> χρύσεα χαλκείων, ἑκατόμβοι᾽ ἐννεαβοίων.</p>
<p><a>Ζ237</a> Ἕκτωρ δ᾽ ὡς Σκαιάς τε πύλας καὶ φηγὸν ἵκανεν,</p>
<p><a>Ζ238</a> ἀμφ᾽ ἄρα μιν Τρώων ἄλοχοι θέον ἠδὲ θύγατρες</p>
<p><a>Ζ239</a> εἰρόμεναι παῖδάς τε κασιγνήτους τε ἔτας τε</p>
<p><a>Ζ240</a> καὶ πόσιας: ὃ δ᾽ ἔπειτα θεοῖς εὔχεσθαι ἀνώγει</p>
<p><a>Ζ241</a> πάσας ἑξείης: πολλῇσι δὲ κήδε᾽ ἐφῆπτο.</p>
<p><a>Ζ242</a> ἀλλ᾽ ὅτε δὴ Πριάμοιο δόμον περικαλλέ᾽ ἵκανε</p>
<p><a>Ζ243</a> ξεστῇς αἰθούσῃσι τετυγμένον: αὐτὰρ ἐν αὐτῷ</p>
<p><a>Ζ244</a> πεντήκοντ᾽ ἔνεσαν θάλαμοι ξεστοῖο λίθοιο</p>
<p><a>Ζ245</a> πλησίον ἀλλήλων δεδμημένοι, ἔνθα δὲ παῖδες</p>
<p><a>Ζ246</a> κοιμῶντο Πριάμοιο παρὰ μνηστῇς ἀλόχοισι,</p>
<p><a>Ζ247</a> κουράων δ᾽ ἑτέρωθεν ἐναντίοι ἔνδοθεν αὐλῆς</p>
<p><a>Ζ248</a> δώδεκ᾽ ἔσαν τέγεοι θάλαμοι ξεστοῖο λίθοιο</p>
<p><a>Ζ249</a> πλησίον ἀλλήλων δεδμημένοι, ἔνθα δὲ γαμβροὶ</p>
<p><a>Ζ250</a> κοιμῶντο Πριάμοιο παρ᾽ αἰδοίῃς ἀλόχοισιν:</p>
<p><a>Ζ251</a> ἔνθά οἱ ἠπιόδωρος ἐναντίη ἤλυθε μήτηρ</p>
<p><a>Ζ252</a> Λαοδίκην ἐσάγουσα θυγατρῶν εἶδος ἀρίστην:</p>
<p><a>Ζ253</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Ζ254</a> τέκνον τίπτε λιπὼν πόλεμον θρασὺν εἰλήλουθας;</p>
<p><a>Ζ255</a> ἦ μάλα δὴ τείρουσι δυσώνυμοι υἷες Ἀχαιῶν</p>
<p><a>Ζ256</a> μαρνάμενοι περὶ ἄστυ: σὲ δ᾽ ἐνθάδε θυμὸς ἀνῆκεν</p>
<p><a>Ζ257</a> ἐλθόντ᾽ ἐξ ἄκρης πόλιος Διὶ χεῖρας ἀνασχεῖν.</p>
<p><a>Ζ258</a> ἀλλὰ μέν᾽ ὄφρά κέ τοι μελιηδέα οἶνον ἐνείκω,</p>
<p><a>Ζ259</a> ὡς σπείσῃς Διὶ πατρὶ καὶ ἄλλοις ἀθανάτοισι</p>
<p><a>Ζ260</a> πρῶτον, ἔπειτα δὲ καὐτὸς ὀνήσεαι αἴ κε πίῃσθα.</p>
<p><a>Ζ261</a> ἀνδρὶ δὲ κεκμηῶτι μένος μέγα οἶνος ἀέξει,</p>
<p><a>Ζ262</a> ὡς τύνη κέκμηκας ἀμύνων σοῖσιν ἔτῃσι.</p>
<p><a>Ζ263</a> τὴν δ᾽ ἠμείβετ᾽ ἔπειτα μέγας κορυθαίολος Ἕκτωρ:</p>
<p><a>Ζ264</a> μή μοι οἶνον ἄειρε μελίφρονα πότνια μῆτερ,</p>
<p><a>Ζ265</a> μή μ᾽ ἀπογυιώσῃς μένεος, ἀλκῆς τε λάθωμαι:</p>
<p><a>Ζ266</a> χερσὶ δ᾽ ἀνίπτοισιν Διὶ λείβειν αἴθοπα οἶνον</p>
<p><a>Ζ267</a> ἅζομαι: οὐδέ πῃ ἔστι κελαινεφέϊ Κρονίωνι</p>
<p><a>Ζ268</a> αἵματι καὶ λύθρῳ πεπαλαγμένον εὐχετάασθαι.</p>
<p><a>Ζ269</a> ἀλλὰ σὺ μὲν πρὸς νηὸν Ἀθηναίης ἀγελείης</p>
<p><a>Ζ270</a> ἔρχεο σὺν θυέεσσιν ἀολλίσσασα γεραιάς:</p>
<p><a>Ζ271</a> πέπλον δ᾽, ὅς τίς τοι χαριέστατος ἠδὲ μέγιστος</p>
<p><a>Ζ272</a> ἔστιν ἐνὶ μεγάρῳ καί τοι πολὺ φίλτατος αὐτῇ,</p>
<p><a>Ζ273</a> τὸν θὲς Ἀθηναίης ἐπὶ γούνασιν ἠϋκόμοιο,</p>
<p><a>Ζ274</a> καί οἱ ὑποσχέσθαι δυοκαίδεκα βοῦς ἐνὶ νηῷ</p>
<p><a>Ζ275</a> ἤνις ἠκέστας ἱερευσέμεν, αἴ κ᾽ ἐλεήσῃ</p>
<p><a>Ζ276</a> ἄστύ τε καὶ Τρώων ἀλόχους καὶ νήπια τέκνα,</p>
<p><a>Ζ277</a> αἴ κεν Τυδέος υἱὸν ἀπόσχῃ Ἰλίου ἱρῆς</p>
<p><a>Ζ278</a> ἄγριον αἰχμητὴν κρατερὸν μήστωρα φόβοιο.</p>
<p><a>Ζ279</a> ἀλλὰ σὺ μὲν πρὸς νηὸν Ἀθηναίης ἀγελείης</p>
<p><a>Ζ280</a> ἔρχευ, ἐγὼ δὲ Πάριν μετελεύσομαι ὄφρα καλέσσω</p>
<p><a>Ζ281</a> αἴ κ᾽ ἐθέλῃσ᾽ εἰπόντος ἀκουέμεν: ὥς κέ οἱ αὖθι</p>
<p><a>Ζ282</a> γαῖα χάνοι: μέγα γάρ μιν Ὀλύμπιος ἔτρεφε πῆμα</p>
<p><a>Ζ283</a> Τρωσί τε καὶ Πριάμῳ μεγαλήτορι τοῖό τε παισίν.</p>
<p><a>Ζ284</a> εἰ κεῖνόν γε ἴδοιμι κατελθόντ᾽ Ἄϊδος εἴσω</p>
<p><a>Ζ285</a> φαίην κε φρέν᾽ ἀτέρπου ὀϊζύος ἐκλελαθέσθαι.</p>
<p><a>Ζ286</a> ὣς ἔφαθ᾽, ἣ δὲ μολοῦσα ποτὶ μέγαρ᾽ ἀμφιπόλοισι</p>
<p><a>Ζ287</a> κέκλετο: ταὶ δ᾽ ἄρ᾽ ἀόλλισσαν κατὰ ἄστυ γεραιάς.</p>
<p><a>Ζ288</a> αὐτὴ δ᾽ ἐς θάλαμον κατεβήσετο κηώεντα,</p>
<p><a>Ζ289</a> ἔνθ᾽ ἔσάν οἱ πέπλοι παμποίκιλα ἔργα γυναικῶν</p>
<p><a>Ζ290</a> Σιδονίων, τὰς αὐτὸς Ἀλέξανδρος θεοειδὴς</p>
<p><a>Ζ291</a> ἤγαγε Σιδονίηθεν ἐπιπλὼς εὐρέα πόντον,</p>
<p><a>Ζ292</a> τὴν ὁδὸν ἣν Ἑλένην περ ἀνήγαγεν εὐπατέρειαν:</p>
<p><a>Ζ293</a> τῶν ἕν᾽ ἀειραμένη Ἑκάβη φέρε δῶρον Ἀθήνῃ,</p>
<p><a>Ζ294</a> ὃς κάλλιστος ἔην ποικίλμασιν ἠδὲ μέγιστος,</p>
<p><a>Ζ295</a> ἀστὴρ δ᾽ ὣς ἀπέλαμπεν: ἔκειτο δὲ νείατος ἄλλων.</p>
<p><a>Ζ296</a> βῆ δ᾽ ἰέναι, πολλαὶ δὲ μετεσσεύοντο γεραιαί.</p>
<p><a>Ζ297</a> αἳ δ᾽ ὅτε νηὸν ἵκανον Ἀθήνης ἐν πόλει ἄκρῃ,</p>
<p><a>Ζ298</a> τῇσι θύρας ὤϊξε Θεανὼ καλλιπάρῃος</p>
<p><a>Ζ299</a> Κισσηῒς ἄλοχος Ἀντήνορος ἱπποδάμοιο:</p>
<p><a>Ζ300</a> τὴν γὰρ Τρῶες ἔθηκαν Ἀθηναίης ἱέρειαν.</p>
<p><a>Ζ301</a> αἳ δ᾽ ὀλολυγῇ πᾶσαι Ἀθήνῃ χεῖρας ἀνέσχον:</p>
<p><a>Ζ302</a> ἣ δ᾽ ἄρα πέπλον ἑλοῦσα Θεανὼ καλλιπάρῃος</p>
<p><a>Ζ303</a> θῆκεν Ἀθηναίης ἐπὶ γούνασιν ἠϋκόμοιο,</p>
<p><a>Ζ304</a> εὐχομένη δ᾽ ἠρᾶτο Διὸς κούρῃ μεγάλοιο:</p>
<p><a>Ζ305</a> πότνι᾽ Ἀθηναίη ἐρυσίπτολι δῖα θεάων</p>
<p><a>Ζ306</a> ἆξον δὴ ἔγχος Διομήδεος, ἠδὲ καὶ αὐτὸν</p>
<p><a>Ζ307</a> πρηνέα δὸς πεσέειν Σκαιῶν προπάροιθε πυλάων,</p>
<p><a>Ζ308</a> ὄφρά τοι αὐτίκα νῦν δυοκαίδεκα βοῦς ἐνὶ νηῷ</p>
<p><a>Ζ309</a> ἤνις ἠκέστας ἱερεύσομεν, αἴ κ᾽ ἐλεήσῃς</p>
<p><a>Ζ310</a> ἄστύ τε καὶ Τρώων ἀλόχους καὶ νήπια τέκνα.</p>
<p><a>Ζ311</a> ὣς ἔφατ᾽ εὐχομένη, ἀνένευε δὲ Παλλὰς Ἀθήνη.</p>
<p><a>Ζ312</a> ὣς αἳ μέν ῥ᾽ εὔχοντο Διὸς κούρῃ μεγάλοιο,</p>
<p><a>Ζ313</a> Ἕκτωρ δὲ πρὸς δώματ᾽ Ἀλεξάνδροιο βεβήκει</p>
<p><a>Ζ314</a> καλά, τά ῥ᾽ αὐτὸς ἔτευξε σὺν ἀνδράσιν οἳ τότ᾽ ἄριστοι</p>
<p><a>Ζ315</a> ἦσαν ἐνὶ Τροίῃ ἐριβώλακι τέκτονες ἄνδρες,</p>
<p><a>Ζ316</a> οἵ οἱ ἐποίησαν θάλαμον καὶ δῶμα καὶ αὐλὴν</p>
<p><a>Ζ317</a> ἐγγύθι τε Πριάμοιο καὶ Ἕκτορος ἐν πόλει ἄκρῃ.</p>
<p><a>Ζ318</a> ἔνθ᾽ Ἕκτωρ εἰσῆλθε Διῒ φίλος, ἐν δ᾽ ἄρα χειρὶ</p>
<p><a>Ζ319</a> ἔγχος ἔχ᾽ ἑνδεκάπηχυ: πάροιθε δὲ λάμπετο δουρὸς</p>
<p><a>Ζ320</a> αἰχμὴ χαλκείη, περὶ δὲ χρύσεος θέε πόρκης.</p>
<p><a>Ζ321</a> τὸν δ᾽ εὗρ᾽ ἐν θαλάμῳ περικαλλέα τεύχε᾽ ἕποντα</p>
<p><a>Ζ322</a> ἀσπίδα καὶ θώρηκα, καὶ ἀγκύλα τόξ᾽ ἁφόωντα:</p>
<p><a>Ζ323</a> Ἀργείη δ᾽ Ἑλένη μετ᾽ ἄρα δμῳῇσι γυναιξὶν</p>
<p><a>Ζ324</a> ἧστο καὶ ἀμφιπόλοισι περικλυτὰ ἔργα κέλευε.</p>
<p><a>Ζ325</a> τὸν δ᾽ Ἕκτωρ νείκεσσεν ἰδὼν αἰσχροῖς ἐπέεσσι:</p>
<p><a>Ζ326</a> δαιμόνι᾽ οὐ μὲν καλὰ χόλον τόνδ᾽ ἔνθεο θυμῷ,</p>
<p><a>Ζ327</a> λαοὶ μὲν φθινύθουσι περὶ πτόλιν αἰπύ τε τεῖχος</p>
<p><a>Ζ328</a> μαρνάμενοι: σέο δ᾽ εἵνεκ᾽ ἀϋτή τε πτόλεμός τε</p>
<p><a>Ζ329</a> ἄστυ τόδ᾽ ἀμφιδέδηε: σὺ δ᾽ ἂν μαχέσαιο καὶ ἄλλῳ,</p>
<p><a>Ζ330</a> ὅν τινά που μεθιέντα ἴδοις στυγεροῦ πολέμοιο.</p>
<p><a>Ζ331</a> ἀλλ᾽ ἄνα μὴ τάχα ἄστυ πυρὸς δηΐοιο θέρηται.</p>
<p><a>Ζ332</a> τὸν δ᾽ αὖτε προσέειπεν Ἀλέξανδρος θεοειδής:</p>
<p><a>Ζ333</a> Ἕκτορ ἐπεί με κατ᾽ αἶσαν ἐνείκεσας οὐδ᾽ ὑπὲρ αἶσαν,</p>
<p><a>Ζ334</a> τοὔνεκά τοι ἐρέω: σὺ δὲ σύνθεο καί μευ ἄκουσον:</p>
<p><a>Ζ335</a> οὔ τοι ἐγὼ Τρώων τόσσον χόλῳ οὐδὲ νεμέσσι</p>
<p><a>Ζ336</a> ἥμην ἐν θαλάμῳ, ἔθελον δ᾽ ἄχεϊ προτραπέσθαι.</p>
<p><a>Ζ337</a> νῦν δέ με παρειποῦσ᾽ ἄλοχος μαλακοῖς ἐπέεσσιν</p>
<p><a>Ζ338</a> ὅρμησ᾽ ἐς πόλεμον: δοκέει δέ μοι ὧδε καὶ αὐτῷ</p>
<p><a>Ζ339</a> λώϊον ἔσσεσθαι: νίκη δ᾽ ἐπαμείβεται ἄνδρας.</p>
<p><a>Ζ340</a> ἀλλ᾽ ἄγε νῦν ἐπίμεινον, Ἀρήϊα τεύχεα δύω:</p>
<p><a>Ζ341</a> ἢ ἴθ᾽, ἐγὼ δὲ μέτειμι: κιχήσεσθαι δέ σ᾽ ὀΐω.</p>
<p><a>Ζ342</a> ὣς φάτο, τὸν δ᾽ οὔ τι προσέφη κορυθαίολος Ἕκτωρ:</p>
<p><a>Ζ343</a> τὸν δ᾽ Ἑλένη μύθοισι προσηύδα μειλιχίοισι:</p>
<p><a>Ζ344</a> δᾶερ ἐμεῖο κυνὸς κακομηχάνου ὀκρυοέσσης,</p>
<p><a>Ζ345</a> ὥς μ᾽ ὄφελ᾽ ἤματι τῷ ὅτε με πρῶτον τέκε μήτηρ</p>
<p><a>Ζ346</a> οἴχεσθαι προφέρουσα κακὴ ἀνέμοιο θύελλα</p>
<p><a>Ζ347</a> εἰς ὄρος ἢ εἰς κῦμα πολυφλοίσβοιο θαλάσσης,</p>
<p><a>Ζ348</a> ἔνθά με κῦμ᾽ ἀπόερσε πάρος τάδε ἔργα γενέσθαι.</p>
<p><a>Ζ349</a> αὐτὰρ ἐπεὶ τάδε γ᾽ ὧδε θεοὶ κακὰ τεκμήραντο,</p>
<p><a>Ζ350</a> ἀνδρὸς ἔπειτ᾽ ὤφελλον ἀμείνονος εἶναι ἄκοιτις,</p>
<p><a>Ζ351</a> ὃς ᾔδη νέμεσίν τε καὶ αἴσχεα πόλλ᾽ ἀνθρώπων.</p>
<p><a>Ζ352</a> τούτῳ δ᾽ οὔτ᾽ ἂρ νῦν φρένες ἔμπεδοι οὔτ᾽ ἄρ᾽ ὀπίσσω</p>
<p><a>Ζ353</a> ἔσσονται: τὼ καί μιν ἐπαυρήσεσθαι ὀΐω.</p>
<p><a>Ζ354</a> ἀλλ᾽ ἄγε νῦν εἴσελθε καὶ ἕζεο τῷδ᾽ ἐπὶ δίφρῳ</p>
<p><a>Ζ355</a> δᾶερ, ἐπεί σε μάλιστα πόνος φρένας ἀμφιβέβηκεν</p>
<p><a>Ζ356</a> εἵνεκ᾽ ἐμεῖο κυνὸς καὶ Ἀλεξάνδρου ἕνεκ᾽ ἄτης,</p>
<p><a>Ζ357</a> οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω</p>
<p><a>Ζ358</a> ἀνθρώποισι πελώμεθ᾽ ἀοίδιμοι ἐσσομένοισι.</p>
<p><a>Ζ359</a> τὴν δ᾽ ἠμείβετ᾽ ἔπειτα μέγας κορυθαίολος Ἕκτωρ</p>
<p><a>Ζ360</a> μή με κάθιζ᾽ Ἑλένη φιλέουσά περ: οὐδέ με πείσεις:</p>
<p><a>Ζ361</a> ἤδη γάρ μοι θυμὸς ἐπέσσυται ὄφρ᾽ ἐπαμύνω</p>
<p><a>Ζ362</a> Τρώεσσ᾽, οἳ μέγ᾽ ἐμεῖο ποθὴν ἀπεόντος ἔχουσιν.</p>
<p><a>Ζ363</a> ἀλλὰ σύ γ᾽ ὄρνυθι τοῦτον, ἐπειγέσθω δὲ καὶ αὐτός,</p>
<p><a>Ζ364</a> ὥς κεν ἔμ᾽ ἔντοσθεν πόλιος καταμάρψῃ ἐόντα.</p>
<p><a>Ζ365</a> καὶ γὰρ ἐγὼν οἶκον δὲ ἐλεύσομαι ὄφρα ἴδωμαι</p>
<p><a>Ζ366</a> οἰκῆας ἄλοχόν τε φίλην καὶ νήπιον υἱόν.</p>
<p><a>Ζ367</a> οὐ γὰρ οἶδ᾽ εἰ ἔτι σφιν ὑπότροπος ἵξομαι αὖτις,</p>
<p><a>Ζ368</a> ἦ ἤδη μ᾽ ὑπὸ χερσὶ θεοὶ δαμόωσιν Ἀχαιῶν.</p>
<p><a>Ζ369</a> ὣς ἄρα φωνήσας ἀπέβη κορυθαίολος Ἕκτωρ:</p>
<p><a>Ζ370</a> αἶψα δ᾽ ἔπειθ᾽ ἵκανε δόμους εὖ ναιετάοντας,</p>
<p><a>Ζ371</a> οὐδ᾽ εὗρ᾽ Ἀνδρομάχην λευκώλενον ἐν μεγάροισιν,</p>
<p><a>Ζ372</a> ἀλλ᾽ ἥ γε ξὺν παιδὶ καὶ ἀμφιπόλῳ ἐϋπέπλῳ</p>
<p><a>Ζ373</a> πύργῳ ἐφεστήκει γοόωσά τε μυρομένη τε.</p>
<p><a>Ζ374</a> Ἕκτωρ δ᾽ ὡς οὐκ ἔνδον ἀμύμονα τέτμεν ἄκοιτιν</p>
<p><a>Ζ375</a> ἔστη ἐπ᾽ οὐδὸν ἰών, μετὰ δὲ δμῳῇσιν ἔειπεν:</p>
<p><a>Ζ376</a> εἰ δ᾽ ἄγε μοι δμῳαὶ νημερτέα μυθήσασθε:</p>
<p><a>Ζ377</a> πῇ ἔβη Ἀνδρομάχη λευκώλενος ἐκ μεγάροιο;</p>
<p><a>Ζ378</a> ἠέ πῃ ἐς γαλόων ἢ εἰνατέρων ἐϋπέπλων</p>
<p><a>Ζ379</a> ἢ ἐς Ἀθηναίης ἐξοίχεται, ἔνθά περ ἄλλαι</p>
<p><a>Ζ380</a> Τρῳαὶ ἐϋπλόκαμοι δεινὴν θεὸν ἱλάσκονται;</p>
<p><a>Ζ381</a> τὸν δ᾽ αὖτ᾽ ὀτρηρὴ ταμίη πρὸς μῦθον ἔειπεν:</p>
<p><a>Ζ382</a> Ἕκτορ ἐπεὶ μάλ᾽ ἄνωγας ἀληθέα μυθήσασθαι,</p>
<p><a>Ζ383</a> οὔτέ πῃ ἐς γαλόων οὔτ᾽ εἰνατέρων ἐϋπέπλων</p>
<p><a>Ζ384</a> οὔτ᾽ ἐς Ἀθηναίης ἐξοίχεται, ἔνθά περ ἄλλαι</p>
<p><a>Ζ385</a> Τρῳαὶ ἐϋπλόκαμοι δεινὴν θεὸν ἱλάσκονται,</p>
<p><a>Ζ386</a> ἀλλ᾽ ἐπὶ πύργον ἔβη μέγαν Ἰλίου, οὕνεκ᾽ ἄκουσε</p>
<p><a>Ζ387</a> τείρεσθαι Τρῶας, μέγα δὲ κράτος εἶναι Ἀχαιῶν.</p>
<p><a>Ζ388</a> ἣ μὲν δὴ πρὸς τεῖχος ἐπειγομένη ἀφικάνει</p>
<p><a>Ζ389</a> μαινομένῃ ἐϊκυῖα: φέρει δ᾽ ἅμα παῖδα τιθήνη.</p>
<p><a>Ζ390</a> ἦ ῥα γυνὴ ταμίη, ὃ δ᾽ ἀπέσσυτο δώματος Ἕκτωρ</p>
<p><a>Ζ391</a> τὴν αὐτὴν ὁδὸν αὖτις ἐϋκτιμένας κατ᾽ ἀγυιάς.</p>
<p><a>Ζ392</a> εὖτε πύλας ἵκανε διερχόμενος μέγα ἄστυ</p>
<p><a>Ζ393</a> Σκαιάς, τῇ ἄρ᾽ ἔμελλε διεξίμεναι πεδίον δέ,</p>
<p><a>Ζ394</a> ἔνθ᾽ ἄλοχος πολύδωρος ἐναντίη ἦλθε θέουσα</p>
<p><a>Ζ395</a> Ἀνδρομάχη θυγάτηρ μεγαλήτορος Ἠετίωνος</p>
<p><a>Ζ396</a> Ἠετίων ὃς ἔναιεν ὑπὸ Πλάκῳ ὑληέσσῃ</p>
<p><a>Ζ397</a> Θήβῃ Ὑποπλακίῃ Κιλίκεσσ᾽ ἄνδρεσσιν ἀνάσσων:</p>
<p><a>Ζ398</a> τοῦ περ δὴ θυγάτηρ ἔχεθ᾽ Ἕκτορι χαλκοκορυστῇ.</p>
<p><a>Ζ399</a> ἥ οἱ ἔπειτ᾽ ἤντησ᾽, ἅμα δ᾽ ἀμφίπολος κίεν αὐτῇ</p>
<p><a>Ζ400</a> παῖδ᾽ ἐπὶ κόλπῳ ἔχουσ᾽ ἀταλάφρονα νήπιον αὔτως</p>
<p><a>Ζ401</a> Ἑκτορίδην ἀγαπητὸν ἀλίγκιον ἀστέρι καλῷ,</p>
<p><a>Ζ402</a> τόν ῥ᾽ Ἕκτωρ καλέεσκε Σκαμάνδριον, αὐτὰρ οἱ ἄλλοι</p>
<p><a>Ζ403</a> Ἀστυάνακτ᾽: οἶος γὰρ ἐρύετο Ἴλιον Ἕκτωρ.</p>
<p><a>Ζ404</a> ἤτοι ὃ μὲν μείδησεν ἰδὼν ἐς παῖδα σιωπῇ:</p>
<p><a>Ζ405</a> Ἀνδρομάχη δέ οἱ ἄγχι παρίστατο δάκρυ χέουσα,</p>
<p><a>Ζ406</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Ζ407</a> δαιμόνιε φθίσει σε τὸ σὸν μένος, οὐδ᾽ ἐλεαίρεις</p>
<p><a>Ζ408</a> παῖδά τε νηπίαχον καὶ ἔμ᾽ ἄμμορον, ἣ τάχα χήρη</p>
<p><a>Ζ409</a> σεῦ ἔσομαι: τάχα γάρ σε κατακτανέουσιν Ἀχαιοὶ</p>
<p><a>Ζ410</a> πάντες ἐφορμηθέντες: ἐμοὶ δέ κε κέρδιον εἴη</p>
<p><a>Ζ411</a> σεῦ ἀφαμαρτούσῃ χθόνα δύμεναι: οὐ γὰρ ἔτ᾽ ἄλλη</p>
<p><a>Ζ412</a> ἔσται θαλπωρὴ ἐπεὶ ἂν σύ γε πότμον ἐπίσπῃς</p>
<p><a>Ζ413</a> ἀλλ᾽ ἄχε᾽: οὐδέ μοι ἔστι πατὴρ καὶ πότνια μήτηρ.</p>
<p><a>Ζ414</a> ἤτοι γὰρ πατέρ᾽ ἁμὸν ἀπέκτανε δῖος Ἀχιλλεύς,</p>
<p><a>Ζ415</a> ἐκ δὲ πόλιν πέρσεν Κιλίκων εὖ ναιετάουσαν</p>
<p><a>Ζ416</a> Θήβην ὑψίπυλον: κατὰ δ᾽ ἔκτανεν Ἠετίωνα,</p>
<p><a>Ζ417</a> οὐδέ μιν ἐξενάριξε, σεβάσσατο γὰρ τό γε θυμῷ,</p>
<p><a>Ζ418</a> ἀλλ᾽ ἄρα μιν κατέκηε σὺν ἔντεσι δαιδαλέοισιν</p>
<p><a>Ζ419</a> ἠδ᾽ ἐπὶ σῆμ᾽ ἔχεεν: περὶ δὲ πτελέας ἐφύτευσαν</p>
<p><a>Ζ420</a> νύμφαι ὀρεστιάδες κοῦραι Διὸς αἰγιόχοιο.</p>
<p><a>Ζ421</a> οἳ δέ μοι ἑπτὰ κασίγνητοι ἔσαν ἐν μεγάροισιν</p>
<p><a>Ζ422</a> οἳ μὲν πάντες ἰῷ κίον ἤματι Ἄϊδος εἴσω:</p>
<p><a>Ζ423</a> πάντας γὰρ κατέπεφνε ποδάρκης δῖος Ἀχιλλεὺς</p>
<p><a>Ζ424</a> βουσὶν ἐπ᾽ εἰλιπόδεσσι καὶ ἀργεννῇς ὀΐεσσι.</p>
<p><a>Ζ425</a> μητέρα δ᾽, ἣ βασίλευεν ὑπὸ Πλάκῳ ὑληέσσῃ,</p>
<p><a>Ζ426</a> τὴν ἐπεὶ ἂρ δεῦρ᾽ ἤγαγ᾽ ἅμ᾽ ἄλλοισι κτεάτεσσιν,</p>
<p><a>Ζ427</a> ἂψ ὅ γε τὴν ἀπέλυσε λαβὼν ἀπερείσι᾽ ἄποινα,</p>
<p><a>Ζ428</a> πατρὸς δ᾽ ἐν μεγάροισι βάλ᾽ Ἄρτεμις ἰοχέαιρα.</p>
<p><a>Ζ429</a> Ἕκτορ ἀτὰρ σύ μοί ἐσσι πατὴρ καὶ πότνια μήτηρ</p>
<p><a>Ζ430</a> ἠδὲ κασίγνητος, σὺ δέ μοι θαλερὸς παρακοίτης:</p>
<p><a>Ζ431</a> ἀλλ᾽ ἄγε νῦν ἐλέαιρε καὶ αὐτοῦ μίμν᾽ ἐπὶ πύργῳ,</p>
<p><a>Ζ432</a> μὴ παῖδ᾽ ὀρφανικὸν θήῃς χήρην τε γυναῖκα:</p>
<p><a>Ζ433</a> λαὸν δὲ στῆσον παρ᾽ ἐρινεόν, ἔνθα μάλιστα</p>
<p><a>Ζ434</a> ἀμβατός ἐστι πόλις καὶ ἐπίδρομον ἔπλετο τεῖχος.</p>
<p><a>Ζ435</a> τρὶς γὰρ τῇ γ᾽ ἐλθόντες ἐπειρήσανθ᾽ οἱ ἄριστοι</p>
<p><a>Ζ436</a> ἀμφ᾽ Αἴαντε δύω καὶ ἀγακλυτὸν Ἰδομενῆα</p>
<p><a>Ζ437</a> ἠδ᾽ ἀμφ᾽ Ἀτρεΐδας καὶ Τυδέος ἄλκιμον υἱόν:</p>
<p><a>Ζ438</a> ἤ πού τίς σφιν ἔνισπε θεοπροπίων ἐῢ εἰδώς,</p>
<p><a>Ζ439</a> ἤ νυ καὶ αὐτῶν θυμὸς ἐποτρύνει καὶ ἀνώγει.</p>
<p><a>Ζ440</a> τὴν δ᾽ αὖτε προσέειπε μέγας κορυθαίολος Ἕκτωρ:</p>
<p><a>Ζ441</a> ἦ καὶ ἐμοὶ τάδε πάντα μέλει γύναι: ἀλλὰ μάλ᾽ αἰνῶς</p>
<p><a>Ζ442</a> αἰδέομαι Τρῶας καὶ Τρῳάδας ἑλκεσιπέπλους,</p>
<p><a>Ζ443</a> αἴ κε κακὸς ὣς νόσφιν ἀλυσκάζω πολέμοιο:</p>
<p><a>Ζ444</a> οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς</p>
<p><a>Ζ445</a> αἰεὶ καὶ πρώτοισι μετὰ Τρώεσσι μάχεσθαι</p>
<p><a>Ζ446</a> ἀρνύμενος πατρός τε μέγα κλέος ἠδ᾽ ἐμὸν αὐτοῦ.</p>
<p><a>Ζ447</a> εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
<p><a>Ζ448</a> ἔσσεται ἦμαρ ὅτ᾽ ἄν ποτ᾽ ὀλώλῃ Ἴλιος ἱρὴ</p>
<p><a>Ζ449</a> καὶ Πρίαμος καὶ λαὸς ἐϋμμελίω Πριάμοιο.</p>
<p><a>Ζ450</a> ἀλλ᾽ οὔ μοι Τρώων τόσσον μέλει ἄλγος ὀπίσσω,</p>
<p><a>Ζ451</a> οὔτ᾽ αὐτῆς Ἑκάβης οὔτε Πριάμοιο ἄνακτος</p>
<p><a>Ζ452</a> οὔτε κασιγνήτων, οἵ κεν πολέες τε καὶ ἐσθλοὶ</p>
<p><a>Ζ453</a> ἐν κονίῃσι πέσοιεν ὑπ᾽ ἀνδράσι δυσμενέεσσιν,</p>
<p><a>Ζ454</a> ὅσσον σεῦ, ὅτε κέν τις Ἀχαιῶν χαλκοχιτώνων</p>
<p><a>Ζ455</a> δακρυόεσσαν ἄγηται ἐλεύθερον ἦμαρ ἀπούρας:</p>
<p><a>Ζ456</a> καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,</p>
<p><a>Ζ457</a> καί κεν ὕδωρ φορέοις Μεσσηΐδος ἢ Ὑπερείης</p>
<p><a>Ζ458</a> πόλλ᾽ ἀεκαζομένη, κρατερὴ δ᾽ ἐπικείσετ᾽ ἀνάγκη:</p>
<p><a>Ζ459</a> καί ποτέ τις εἴπῃσιν ἰδὼν κατὰ δάκρυ χέουσαν:</p>
<p><a>Ζ460</a> Ἕκτορος ἥδε γυνὴ ὃς ἀριστεύεσκε μάχεσθαι</p>
<p><a>Ζ461</a> Τρώων ἱπποδάμων ὅτε Ἴλιον ἀμφεμάχοντο.</p>
<p><a>Ζ462</a> ὥς ποτέ τις ἐρέει: σοὶ δ᾽ αὖ νέον ἔσσεται ἄλγος</p>
<p><a>Ζ463</a> χήτεϊ τοιοῦδ᾽ ἀνδρὸς ἀμύνειν δούλιον ἦμαρ.</p>
<p><a>Ζ464</a> ἀλλά με τεθνηῶτα χυτὴ κατὰ γαῖα καλύπτοι</p>
<p><a>Ζ465</a> πρίν γέ τι σῆς τε βοῆς σοῦ θ᾽ ἑλκηθμοῖο πυθέσθαι.</p>
<p><a>Ζ466</a> ὣς εἰπὼν οὗ παιδὸς ὀρέξατο φαίδιμος Ἕκτωρ:</p>
<p><a>Ζ467</a> ἂψ δ᾽ ὃ πάϊς πρὸς κόλπον ἐϋζώνοιο τιθήνης</p>
<p><a>Ζ468</a> ἐκλίνθη ἰάχων πατρὸς φίλου ὄψιν ἀτυχθεὶς</p>
<p><a>Ζ469</a> ταρβήσας χαλκόν τε ἰδὲ λόφον ἱππιοχαίτην,</p>
<p><a>Ζ470</a> δεινὸν ἀπ᾽ ἀκροτάτης κόρυθος νεύοντα νοήσας.</p>
<p><a>Ζ471</a> ἐκ δ᾽ ἐγέλασσε πατήρ τε φίλος καὶ πότνια μήτηρ:</p>
<p><a>Ζ472</a> αὐτίκ᾽ ἀπὸ κρατὸς κόρυθ᾽ εἵλετο φαίδιμος Ἕκτωρ,</p>
<p><a>Ζ473</a> καὶ τὴν μὲν κατέθηκεν ἐπὶ χθονὶ παμφανόωσαν:</p>
<p><a>Ζ474</a> αὐτὰρ ὅ γ᾽ ὃν φίλον υἱὸν ἐπεὶ κύσε πῆλέ τε χερσὶν</p>
<p><a>Ζ475</a> εἶπε δ᾽ ἐπευξάμενος Διί τ᾽ ἄλλοισίν τε θεοῖσι:</p>
<p><a>Ζ476</a> Ζεῦ ἄλλοι τε θεοὶ δότε δὴ καὶ τόνδε γενέσθαι</p>
<p><a>Ζ477</a> παῖδ᾽ ἐμὸν ὡς καὶ ἐγώ περ ἀριπρεπέα Τρώεσσιν,</p>
<p><a>Ζ478</a> ὧδε βίην τ᾽ ἀγαθόν, καὶ Ἰλίου ἶφι ἀνάσσειν:</p>
<p><a>Ζ479</a> καί ποτέ τις εἴποι πατρός γ᾽ ὅδε πολλὸν ἀμείνων</p>
<p><a>Ζ480</a> ἐκ πολέμου ἀνιόντα: φέροι δ᾽ ἔναρα βροτόεντα</p>
<p><a>Ζ481</a> κτείνας δήϊον ἄνδρα, χαρείη δὲ φρένα μήτηρ.</p>
<p><a>Ζ482</a> ὣς εἰπὼν ἀλόχοιο φίλης ἐν χερσὶν ἔθηκε</p>
<p><a>Ζ483</a> παῖδ᾽ ἑόν: ἣ δ᾽ ἄρα μιν κηώδεϊ δέξατο κόλπῳ</p>
<p><a>Ζ484</a> δακρυόεν γελάσασα: πόσις δ᾽ ἐλέησε νοήσας,</p>
<p><a>Ζ485</a> χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Ζ486</a> δαιμονίη μή μοί τι λίην ἀκαχίζεο θυμῷ:</p>
<p><a>Ζ487</a> οὐ γάρ τίς μ᾽ ὑπὲρ αἶσαν ἀνὴρ Ἄϊδι προϊάψει:</p>
<p><a>Ζ488</a> μοῖραν δ᾽ οὔ τινά φημι πεφυγμένον ἔμμεναι ἀνδρῶν,</p>
<p><a>Ζ489</a> οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.</p>
<p><a>Ζ490</a> ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε</p>
<p><a>Ζ491</a> ἱστόν τ᾽ ἠλακάτην τε, καὶ ἀμφιπόλοισι κέλευε</p>
<p><a>Ζ492</a> ἔργον ἐποίχεσθαι: πόλεμος δ᾽ ἄνδρεσσι μελήσει</p>
<p><a>Ζ493</a> πᾶσι, μάλιστα δ᾽ ἐμοί, τοὶ Ἰλίῳ ἐγγεγάασιν.</p>
<p><a>Ζ494</a> ὣς ἄρα φωνήσας κόρυθ᾽ εἵλετο φαίδιμος Ἕκτωρ</p>
<p><a>Ζ495</a> ἵππουριν: ἄλοχος δὲ φίλη οἶκον δὲ βεβήκει</p>
<p><a>Ζ496</a> ἐντροπαλιζομένη, θαλερὸν κατὰ δάκρυ χέουσα.</p>
<p><a>Ζ497</a> αἶψα δ᾽ ἔπειθ᾽ ἵκανε δόμους εὖ ναιετάοντας</p>
<p><a>Ζ498</a> Ἕκτορος ἀνδροφόνοιο, κιχήσατο δ᾽ ἔνδοθι πολλὰς</p>
<p><a>Ζ499</a> ἀμφιπόλους, τῇσιν δὲ γόον πάσῃσιν ἐνῶρσεν.</p>
<p><a>Ζ500</a> αἳ μὲν ἔτι ζωὸν γόον Ἕκτορα ᾧ ἐνὶ οἴκῳ:</p>
<p><a>Ζ501</a> οὐ γάρ μιν ἔτ᾽ ἔφαντο ὑπότροπον ἐκ πολέμοιο</p>
<p><a>Ζ502</a> ἵξεσθαι προφυγόντα μένος καὶ χεῖρας Ἀχαιῶν.</p>
<p><a>Ζ503</a> οὐδὲ Πάρις δήθυνεν ἐν ὑψηλοῖσι δόμοισιν,</p>
<p><a>Ζ504</a> ἀλλ᾽ ὅ γ᾽, ἐπεὶ κατέδυ κλυτὰ τεύχεα ποικίλα χαλκῷ,</p>
<p><a>Ζ505</a> σεύατ᾽ ἔπειτ᾽ ἀνὰ ἄστυ ποσὶ κραιπνοῖσι πεποιθώς.</p>
<p><a>Ζ506</a> ὡς δ᾽ ὅτε τις στατὸς ἵππος ἀκοστήσας ἐπὶ φάτνῃ</p>
<p><a>Ζ507</a> δεσμὸν ἀπορρήξας θείῃ πεδίοιο κροαίνων</p>
<p><a>Ζ508</a> εἰωθὼς λούεσθαι ἐϋρρεῖος ποταμοῖο</p>
<p><a>Ζ509</a> κυδιόων: ὑψοῦ δὲ κάρη ἔχει, ἀμφὶ δὲ χαῖται</p>
<p><a>Ζ510</a> ὤμοις ἀΐσσονται: ὃ δ᾽ ἀγλαΐηφι πεποιθὼς</p>
<p><a>Ζ511</a> ῥίμφά ἑ γοῦνα φέρει μετά τ᾽ ἤθεα καὶ νομὸν ἵππων:</p>
<p><a>Ζ512</a> ὣς υἱὸς Πριάμοιο Πάρις κατὰ Περγάμου ἄκρης</p>
<p><a>Ζ513</a> τεύχεσι παμφαίνων ὥς τ᾽ ἠλέκτωρ ἐβεβήκει</p>
<p><a>Ζ514</a> καγχαλόων, ταχέες δὲ πόδες φέρον: αἶψα δ᾽ ἔπειτα</p>
<p><a>Ζ515</a> Ἕκτορα δῖον ἔτετμεν ἀδελφεὸν εὖτ᾽ ἄρ᾽ ἔμελλε</p>
<p><a>Ζ516</a> στρέψεσθ᾽ ἐκ χώρης ὅθι ᾗ ὀάριζε γυναικί.</p>
<p><a>Ζ517</a> τὸν πρότερος προσέειπεν Ἀλέξανδρος θεοειδής:</p>
<p><a>Ζ518</a> ἠθεῖ᾽ ἦ μάλα δή σε καὶ ἐσσύμενον κατερύκω</p>
<p><a>Ζ519</a> δηθύνων, οὐδ᾽ ἦλθον ἐναίσιμον ὡς ἐκέλευες;</p>
<p><a>Ζ520</a> τὸν δ᾽ ἀπαμειβόμενος προσέφη κορυθαίολος Ἕκτωρ:</p>
<p><a>Ζ521</a> δαιμόνι᾽ οὐκ ἄν τίς τοι ἀνὴρ ὃς ἐναίσιμος εἴη</p>
<p><a>Ζ522</a> ἔργον ἀτιμήσειε μάχης, ἐπεὶ ἄλκιμός ἐσσι:</p>
<p><a>Ζ523</a> ἀλλὰ ἑκὼν μεθιεῖς τε καὶ οὐκ ἐθέλεις: τὸ δ᾽ ἐμὸν κῆρ</p>
<p><a>Ζ524</a> ἄχνυται ἐν θυμῷ, ὅθ᾽ ὑπὲρ σέθεν αἴσχε᾽ ἀκούω</p>
<p><a>Ζ525</a> πρὸς Τρώων, οἳ ἔχουσι πολὺν πόνον εἵνεκα σεῖο.</p>
<p><a>Ζ526</a> ἀλλ᾽ ἴομεν: τὰ δ᾽ ὄπισθεν ἀρεσσόμεθ᾽, αἴ κέ ποθι Ζεὺς</p>
<p><a>Ζ527</a> δώῃ ἐπουρανίοισι θεοῖς αἰειγενέτῃσι</p>
<p><a>Ζ528</a> κρητῆρα στήσασθαι ἐλεύθερον ἐν μεγάροισιν</p>
<p><a>Ζ529</a> ἐκ Τροίης ἐλάσαντας ἐϋκνήμιδας Ἀχαιούς.</p>
<h4 class="C2">Book 7</h4><p><a>Η1</a> ὣς εἰπὼν πυλέων ἐξέσσυτο φαίδιμος Ἕκτωρ,</p>
<p><a>Η2</a> τῷ δ᾽ ἅμ᾽ Ἀλέξανδρος κί᾽ ἀδελφεός: ἐν δ᾽ ἄρα θυμῷ</p>
<p><a>Η3</a> ἀμφότεροι μέμασαν πολεμίζειν ἠδὲ μάχεσθαι.</p>
<p><a>Η4</a> ὡς δὲ θεὸς ναύτῃσιν ἐελδομένοισιν ἔδωκεν</p>
<p><a>Η5</a> οὖρον, ἐπεί κε κάμωσιν ἐϋξέστῃς ἐλάτῃσι</p>
<p><a>Η6</a> πόντον ἐλαύνοντες, καμάτῳ δ᾽ ὑπὸ γυῖα λέλυνται,</p>
<p><a>Η7</a> ὣς ἄρα τὼ Τρώεσσιν ἐελδομένοισι φανήτην.</p>
<p><a>Η8</a> ἔνθ᾽ ἑλέτην ὃ μὲν υἱὸν Ἀρηϊθόοιο ἄνακτος</p>
<p><a>Η9</a> Ἄρνῃ ναιετάοντα Μενέσθιον, ὃν κορυνήτης</p>
<p><a>Η10</a> γείνατ᾽ Ἀρηΐθοος καὶ Φυλομέδουσα βοῶπις:</p>
<p><a>Η11</a> Ἕκτωρ δ᾽ Ἠϊονῆα βάλ᾽ ἔγχεϊ ὀξυόεντι</p>
<p><a>Η12</a> αὐχέν᾽ ὑπὸ στεφάνης εὐχάλκου, λύντο δὲ γυῖα.</p>
<p><a>Η13</a> Γλαῦκος δ᾽ Ἱππολόχοιο πάϊς Λυκίων ἀγὸς ἀνδρῶν</p>
<p><a>Η14</a> Ἰφίνοον βάλε δουρὶ κατὰ κρατερὴν ὑσμίνην</p>
<p><a>Η15</a> Δεξιάδην ἵππων ἐπιάλμενον ὠκειάων</p>
<p><a>Η16</a> ὦμον: ὃ δ᾽ ἐξ ἵππων χαμάδις πέσε, λύντο δὲ γυῖα.</p>
<p><a>Η17</a> τοὺς δ᾽ ὡς οὖν ἐνόησε θεὰ γλαυκῶπις Ἀθήνη</p>
<p><a>Η18</a> Ἀργείους ὀλέκοντας ἐνὶ κρατερῇ ὑσμίνῃ,</p>
<p><a>Η19</a> βῆ ῥα κατ᾽ Οὐλύμποιο καρήνων ἀΐξασα</p>
<p><a>Η20</a> Ἴλιον εἰς ἱερήν: τῇ δ᾽ ἀντίος ὄρνυτ᾽ Ἀπόλλων</p>
<p><a>Η21</a> Περγάμου ἐκκατιδών, Τρώεσσι δὲ βούλετο νίκην:</p>
<p><a>Η22</a> ἀλλήλοισι δὲ τώ γε συναντέσθην παρὰ φηγῷ.</p>
<p><a>Η23</a> τὴν πρότερος προσέειπεν ἄναξ Διὸς υἱὸς Ἀπόλλων:</p>
<p><a>Η24</a> τίπτε σὺ δ᾽ αὖ μεμαυῖα Διὸς θύγατερ μεγάλοιο</p>
<p><a>Η25</a> ἦλθες ἀπ᾽ Οὐλύμποιο, μέγας δέ σε θυμὸς ἀνῆκεν;</p>
<p><a>Η26</a> ἦ ἵνα δὴ Δαναοῖσι μάχης ἑτεραλκέα νίκην</p>
<p><a>Η27</a> δῷς; ἐπεὶ οὔ τι Τρῶας ἀπολλυμένους ἐλεαίρεις.</p>
<p><a>Η28</a> ἀλλ᾽ εἴ μοί τι πίθοιο τό κεν πολὺ κέρδιον εἴη:</p>
<p><a>Η29</a> νῦν μὲν παύσωμεν πόλεμον καὶ δηϊοτῆτα</p>
<p><a>Η30</a> σήμερον: ὕστερον αὖτε μαχήσοντ᾽ εἰς ὅ κε τέκμωρ</p>
<p><a>Η31</a> Ἰλίου εὕρωσιν, ἐπεὶ ὣς φίλον ἔπλετο θυμῷ</p>
<p><a>Η32</a> ὑμῖν ἀθανάτῃσι, διαπραθέειν τόδε ἄστυ.</p>
<p><a>Η33</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>Η34</a> ὧδ᾽ ἔστω ἑκάεργε: τὰ γὰρ φρονέουσα καὶ αὐτὴ</p>
<p><a>Η35</a> ἦλθον ἀπ᾽ Οὐλύμποιο μετὰ Τρῶας καὶ Ἀχαιούς.</p>
<p><a>Η36</a> ἀλλ᾽ ἄγε πῶς μέμονας πόλεμον καταπαυσέμεν ἀνδρῶν;</p>
<p><a>Η37</a> τὴν δ᾽ αὖτε προσέειπεν ἄναξ Διὸς υἱὸς Ἀπόλλων:</p>
<p><a>Η38</a> Ἕκτορος ὄρσωμεν κρατερὸν μένος ἱπποδάμοιο,</p>
<p><a>Η39</a> ἤν τινά που Δαναῶν προκαλέσσεται οἰόθεν οἶος</p>
<p><a>Η40</a> ἀντίβιον μαχέσασθαι ἐν αἰνῇ δηϊοτῆτι,</p>
<p><a>Η41</a> οἳ δέ κ᾽ ἀγασσάμενοι χαλκοκνήμιδες Ἀχαιοὶ</p>
<p><a>Η42</a> οἶον ἐπόρσειαν πολεμίζειν Ἕκτορι δίῳ.</p>
<p><a>Η43</a> ὣς ἔφατ᾽, οὐδ᾽ ἀπίθησε θεὰ γλαυκῶπις Ἀθήνη.</p>
<p><a>Η44</a> τῶν δ᾽ Ἕλενος Πριάμοιο φίλος παῖς σύνθετο θυμῷ</p>
<p><a>Η45</a> βουλήν, ἥ ῥα θεοῖσιν ἐφήνδανε μητιόωσι:</p>
<p><a>Η46</a> στῆ δὲ παρ᾽ Ἕκτορ᾽ ἰὼν καί μιν πρὸς μῦθον ἔειπεν:</p>
<p><a>Η47</a> Ἕκτορ υἱὲ Πριάμοιο Διὶ μῆτιν ἀτάλαντε</p>
<p><a>Η48</a> ἦ ῥά νύ μοί τι πίθοιο, κασίγνητος δέ τοί εἰμι:</p>
<p><a>Η49</a> ἄλλους μὲν κάθισον Τρῶας καὶ πάντας Ἀχαιούς,</p>
<p><a>Η50</a> αὐτὸς δὲ προκάλεσσαι Ἀχαιῶν ὅς τις ἄριστος</p>
<p><a>Η51</a> ἀντίβιον μαχέσασθαι ἐν αἰνῇ δηϊοτῆτι:</p>
<p><a>Η52</a> οὐ γάρ πώ τοι μοῖρα θανεῖν καὶ πότμον ἐπισπεῖν:</p>
<p><a>Η53</a> ὣς γὰρ ἐγὼ ὄπ᾽ ἄκουσα θεῶν αἰειγενετάων.</p>
<p><a>Η54</a> ὣς ἔφαθ᾽, Ἕκτωρ δ᾽ αὖτε χάρη μέγα μῦθον ἀκούσας,</p>
<p><a>Η55</a> καί ῥ᾽ ἐς μέσσον ἰὼν Τρώων ἀνέεργε φάλαγγας,</p>
<p><a>Η56</a> μέσσου δουρὸς ἑλών: οἳ δ᾽ ἱδρύνθησαν ἅπαντες.</p>
<p><a>Η57</a> κὰδ δ᾽ Ἀγαμέμνων εἷσεν ἐϋκνήμιδας Ἀχαιούς:</p>
<p><a>Η58</a> κὰδ δ᾽ ἄρ᾽ Ἀθηναίη τε καὶ ἀργυρότοξος Ἀπόλλων</p>
<p><a>Η59</a> ἑζέσθην ὄρνισιν ἐοικότες αἰγυπιοῖσι</p>
<p><a>Η60</a> φηγῷ ἐφ᾽ ὑψηλῇ πατρὸς Διὸς αἰγιόχοιο</p>
<p><a>Η61</a> ἀνδράσι τερπόμενοι: τῶν δὲ στίχες εἵατο πυκναὶ</p>
<p><a>Η62</a> ἀσπίσι καὶ κορύθεσσι καὶ ἔγχεσι πεφρικυῖαι.</p>
<p><a>Η63</a> οἵη δὲ Ζεφύροιο ἐχεύατο πόντον ἔπι φρὶξ</p>
<p><a>Η64</a> ὀρνυμένοιο νέον, μελάνει δέ τε πόντος ὑπ᾽ αὐτῆς,</p>
<p><a>Η65</a> τοῖαι ἄρα στίχες εἵατ᾽ Ἀχαιῶν τε Τρώων τε</p>
<p><a>Η66</a> ἐν πεδίῳ: Ἕκτωρ δὲ μετ᾽ ἀμφοτέροισιν ἔειπε:</p>
<p><a>Η67</a> κέκλυτέ μευ Τρῶες καὶ ἐϋκνήμιδες Ἀχαιοὶ</p>
<p><a>Η68</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>Η69</a> ὅρκια μὲν Κρονίδης ὑψίζυγος οὐκ ἐτέλεσσεν,</p>
<p><a>Η70</a> ἀλλὰ κακὰ φρονέων τεκμαίρεται ἀμφοτέροισιν</p>
<p><a>Η71</a> εἰς ὅ κεν ἢ ὑμεῖς Τροίην εὔπυργον ἕλητε</p>
<p><a>Η72</a> ἢ αὐτοὶ παρὰ νηυσὶ δαμείετε ποντοπόροισιν.</p>
<p><a>Η73</a> ὑμῖν δ᾽ ἐν γὰρ ἔασιν ἀριστῆες Παναχαιῶν:</p>
<p><a>Η74</a> τῶν νῦν ὅν τινα θυμὸς ἐμοὶ μαχέσασθαι ἀνώγει</p>
<p><a>Η75</a> δεῦρ᾽ ἴτω ἐκ πάντων πρόμος ἔμμεναι Ἕκτορι δίῳ.</p>
<p><a>Η76</a> ὧδε δὲ μυθέομαι, Ζεὺς δ᾽ ἄμμ᾽ ἐπιμάρτυρος ἔστω:</p>
<p><a>Η77</a> εἰ μέν κεν ἐμὲ κεῖνος ἕλῃ ταναήκεϊ χαλκῷ,</p>
<p><a>Η78</a> τεύχεα συλήσας φερέτω κοίλας ἐπὶ νῆας,</p>
<p><a>Η79</a> σῶμα δὲ οἴκαδ᾽ ἐμὸν δόμεναι πάλιν, ὄφρα πυρός με</p>
<p><a>Η80</a> Τρῶες καὶ Τρώων ἄλοχοι λελάχωσι θανόντα.</p>
<p><a>Η81</a> εἰ δέ κ᾽ ἐγὼ τὸν ἕλω, δώῃ δέ μοι εὖχος Ἀπόλλων,</p>
<p><a>Η82</a> τεύχεα σύλησας οἴσω προτὶ Ἴλιον ἱρήν,</p>
<p><a>Η83</a> καὶ κρεμόω προτὶ νηὸν Ἀπόλλωνος ἑκάτοιο,</p>
<p><a>Η84</a> τὸν δὲ νέκυν ἐπὶ νῆας ἐϋσσέλμους ἀποδώσω,</p>
<p><a>Η85</a> ὄφρά ἑ ταρχύσωσι κάρη κομόωντες Ἀχαιοί,</p>
<p><a>Η86</a> σῆμά τέ οἱ χεύωσιν ἐπὶ πλατεῖ Ἑλλησπόντῳ.</p>
<p><a>Η87</a> καί ποτέ τις εἴπῃσι καὶ ὀψιγόνων ἀνθρώπων</p>
<p><a>Η88</a> νηῒ πολυκλήϊδι πλέων ἐπὶ οἴνοπα πόντον:</p>
<p><a>Η89</a> ἀνδρὸς μὲν τόδε σῆμα πάλαι κατατεθνηῶτος,</p>
<p><a>Η90</a> ὅν ποτ᾽ ἀριστεύοντα κατέκτανε φαίδιμος Ἕκτωρ.</p>
<p><a>Η91</a> ὥς ποτέ τις ἐρέει: τὸ δ᾽ ἐμὸν κλέος οὔ ποτ᾽ ὀλεῖται.</p>
<p><a>Η92</a> ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ:</p>
<p><a>Η93</a> αἴδεσθεν μὲν ἀνήνασθαι, δεῖσαν δ᾽ ὑποδέχθαι:</p>
<p><a>Η94</a> ὀψὲ δὲ δὴ Μενέλαος ἀνίστατο καὶ μετέειπε</p>
<p><a>Η95</a> νείκει ὀνειδίζων, μέγα δὲ στεναχίζετο θυμῷ:</p>
<p><a>Η96</a> ὤ μοι ἀπειλητῆρες Ἀχαιΐδες οὐκέτ᾽ Ἀχαιοί:</p>
<p><a>Η97</a> ἦ μὲν δὴ λώβη τάδε γ᾽ ἔσσεται αἰνόθεν αἰνῶς</p>
<p><a>Η98</a> εἰ μή τις Δαναῶν νῦν Ἕκτορος ἀντίος εἶσιν.</p>
<p><a>Η99</a> ἀλλ᾽ ὑμεῖς μὲν πάντες ὕδωρ καὶ γαῖα γένοισθε</p>
<p><a>Η100</a> ἥμενοι αὖθι ἕκαστοι ἀκήριοι ἀκλεὲς αὔτως:</p>
<p><a>Η101</a> τῷδε δ᾽ ἐγὼν αὐτὸς θωρήξομαι: αὐτὰρ ὕπερθε</p>
<p><a>Η102</a> νίκης πείρατ᾽ ἔχονται ἐν ἀθανάτοισι θεοῖσιν.</p>
<p><a>Η103</a> ὣς ἄρα φωνήσας κατεδύσετο τεύχεα καλά.</p>
<p><a>Η104</a> ἔνθά κέ τοι Μενέλαε φάνη βιότοιο τελευτὴ</p>
<p><a>Η105</a> Ἕκτορος ἐν παλάμῃσιν, ἐπεὶ πολὺ φέρτερος ἦεν,</p>
<p><a>Η106</a> εἰ μὴ ἀναΐξαντες ἕλον βασιλῆες Ἀχαιῶν,</p>
<p><a>Η107</a> αὐτός τ᾽ Ἀτρεΐδης εὐρὺ κρείων Ἀγαμέμνων</p>
<p><a>Η108</a> δεξιτερῆς ἕλε χειρὸς ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>Η109</a> ἀφραίνεις Μενέλαε διοτρεφές, οὐδέ τί σε χρὴ</p>
<p><a>Η110</a> ταύτης ἀφροσύνης: ἀνὰ δὲ σχέο κηδόμενός περ,</p>
<p><a>Η111</a> μηδ᾽ ἔθελ᾽ ἐξ ἔριδος σεῦ ἀμείνονι φωτὶ μάχεσθαι</p>
<p><a>Η112</a> Ἕκτορι Πριαμίδῃ, τόν τε στυγέουσι καὶ ἄλλοι.</p>
<p><a>Η113</a> καὶ δ᾽ Ἀχιλεὺς τούτῳ γε μάχῃ ἔνι κυδιανείρῃ</p>
<p><a>Η114</a> ἔρριγ᾽ ἀντιβολῆσαι, ὅ περ σέο πολλὸν ἀμείνων.</p>
<p><a>Η115</a> ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,</p>
<p><a>Η116</a> τούτῳ δὲ πρόμον ἄλλον ἀναστήσουσιν Ἀχαιοί.</p>
<p><a>Η117</a> εἴ περ ἀδειής τ᾽ ἐστὶ καὶ εἰ μόθου ἔστ᾽ ἀκόρητος,</p>
<p><a>Η118</a> φημί μιν ἀσπασίως γόνυ κάμψειν, αἴ κε φύγῃσι</p>
<p><a>Η119</a> δηΐου ἐκ πολέμοιο καὶ αἰνῆς δηϊοτῆτος.</p>
<p><a>Η120</a> ὣς εἰπὼν παρέπεισεν ἀδελφειοῦ φρένας ἥρως</p>
<p><a>Η121</a> αἴσιμα παρειπών, ὃ δ᾽ ἐπείθετο: τοῦ μὲν ἔπειτα</p>
<p><a>Η122</a> γηθόσυνοι θεράποντες ἀπ᾽ ὤμων τεύχε᾽ ἕλοντο:</p>
<p><a>Η123</a> Νέστωρ δ᾽ Ἀργείοισιν ἀνίστατο καὶ μετέειπεν:</p>
<p><a>Η124</a> ὢ πόποι ἦ μέγα πένθος Ἀχαιΐδα γαῖαν ἱκάνει.</p>
<p><a>Η125</a> ἦ κε μέγ᾽ οἰμώξειε γέρων ἱππηλάτα Πηλεὺς</p>
<p><a>Η126</a> ἐσθλὸς Μυρμιδόνων βουληφόρος ἠδ᾽ ἀγορητής,</p>
<p><a>Η127</a> ὅς ποτέ μ᾽ εἰρόμενος μέγ᾽ ἐγήθεεν ᾧ ἐνὶ οἴκῳ</p>
<p><a>Η128</a> πάντων Ἀργείων ἐρέων γενεήν τε τόκον τε.</p>
<p><a>Η129</a> τοὺς νῦν εἰ πτώσσοντας ὑφ᾽ Ἕκτορι πάντας ἀκούσαι,</p>
<p><a>Η130</a> πολλά κεν ἀθανάτοισι φίλας ἀνὰ χεῖρας ἀείραι</p>
<p><a>Η131</a> θυμὸν ἀπὸ μελέων δῦναι δόμον Ἄϊδος εἴσω.</p>
<p><a>Η132</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
<p><a>Η133</a> ἡβῷμ᾽ ὡς ὅτ᾽ ἐπ᾽ ὠκυρόῳ Κελάδοντι μάχοντο</p>
<p><a>Η134</a> ἀγρόμενοι Πύλιοί τε καὶ Ἀρκάδες ἐγχεσίμωροι</p>
<p><a>Η135</a> Φειᾶς πὰρ τείχεσσιν Ἰαρδάνου ἀμφὶ ῥέεθρα.</p>
<p><a>Η136</a> τοῖσι δ᾽ Ἐρευθαλίων πρόμος ἵστατο ἰσόθεος φὼς</p>
<p><a>Η137</a> τεύχε᾽ ἔχων ὤμοισιν Ἀρηϊθόοιο ἄνακτος</p>
<p><a>Η138</a> δίου Ἀρηϊθόου, τὸν ἐπίκλησιν κορυνήτην</p>
<p><a>Η139</a> ἄνδρες κίκλησκον καλλίζωνοί τε γυναῖκες</p>
<p><a>Η140</a> οὕνεκ᾽ ἄρ᾽ οὐ τόξοισι μαχέσκετο δουρί τε μακρῷ,</p>
<p><a>Η141</a> ἀλλὰ σιδηρείῃ κορύνῃ ῥήγνυσκε φάλαγγας.</p>
<p><a>Η142</a> τὸν Λυκόοργος ἔπεφνε δόλῳ, οὔ τι κράτεΐ γε,</p>
<p><a>Η143</a> στεινωπῷ ἐν ὁδῷ ὅθ᾽ ἄρ᾽ οὐ κορύνη οἱ ὄλεθρον</p>
<p><a>Η144</a> χραῖσμε σιδηρείη: πρὶν γὰρ Λυκόοργος ὑποφθὰς</p>
<p><a>Η145</a> δουρὶ μέσον περόνησεν, ὃ δ᾽ ὕπτιος οὔδει ἐρείσθη:</p>
<p><a>Η146</a> τεύχεα δ᾽ ἐξενάριξε, τά οἱ πόρε χάλκεος Ἄρης.</p>
<p><a>Η147</a> καὶ τὰ μὲν αὐτὸς ἔπειτα φόρει μετὰ μῶλον Ἄρηος:</p>
<p><a>Η148</a> αὐτὰρ ἐπεὶ Λυκόοργος ἐνὶ μεγάροισιν ἐγήρα,</p>
<p><a>Η149</a> δῶκε δ᾽ Ἐρευθαλίωνι φίλῳ θεράποντι φορῆναι:</p>
<p><a>Η150</a> τοῦ ὅ γε τεύχε᾽ ἔχων προκαλίζετο πάντας ἀρίστους.</p>
<p><a>Η151</a> οἳ δὲ μάλ᾽ ἐτρόμεον καὶ ἐδείδισαν, οὐδέ τις ἔτλη:</p>
<p><a>Η152</a> ἀλλ᾽ ἐμὲ θυμὸς ἀνῆκε πολυτλήμων πολεμίζειν</p>
<p><a>Η153</a> θάρσεϊ ᾧ: γενεῇ δὲ νεώτατος ἔσκον ἁπάντων:</p>
<p><a>Η154</a> καὶ μαχόμην οἱ ἐγώ, δῶκεν δέ μοι εὖχος Ἀθήνη.</p>
<p><a>Η155</a> τὸν δὴ μήκιστον καὶ κάρτιστον κτάνον ἄνδρα:</p>
<p><a>Η156</a> πολλὸς γάρ τις ἔκειτο παρήορος ἔνθα καὶ ἔνθα.</p>
<p><a>Η157</a> εἴθ᾽ ὣς ἡβώοιμι, βίη δέ μοι ἔμπεδος εἴη:</p>
<p><a>Η158</a> τώ κε τάχ᾽ ἀντήσειε μάχης κορυθαίολος Ἕκτωρ.</p>
<p><a>Η159</a> ὑμέων δ᾽ οἵ περ ἔασιν ἀριστῆες Παναχαιῶν</p>
<p><a>Η160</a> οὐδ᾽ οἳ προφρονέως μέμαθ᾽ Ἕκτορος ἀντίον ἐλθεῖν.</p>
<p><a>Η161</a> ὣς νείκεσσ᾽ ὃ γέρων, οἳ δ᾽ ἐννέα πάντες ἀνέσταν.</p>
<p><a>Η162</a> ὦρτο πολὺ πρῶτος μὲν ἄναξ ἀνδρῶν Ἀγαμέμνων,</p>
<p><a>Η163</a> τῷ δ᾽ ἐπὶ Τυδεΐδης ὦρτο κρατερὸς Διομήδης,</p>
<p><a>Η164</a> τοῖσι δ᾽ ἐπ᾽ Αἴαντες θοῦριν ἐπιειμένοι ἀλκήν,</p>
<p><a>Η165</a> τοῖσι δ᾽ ἐπ᾽ Ἰδομενεὺς καὶ ὀπάων Ἰδομενῆος</p>
<p><a>Η166</a> Μηριόνης ἀτάλαντος Ἐνυαλίῳ ἀνδρειφόντῃ,</p>
<p><a>Η167</a> τοῖσι δ᾽ ἐπ᾽ Εὐρύπυλος Εὐαίμονος ἀγλαὸς υἱός,</p>
<p><a>Η168</a> ἂν δὲ Θόας Ἀνδραιμονίδης καὶ δῖος Ὀδυσσεύς:</p>
<p><a>Η169</a> πάντες ἄρ᾽ οἵ γ᾽ ἔθελον πολεμίζειν Ἕκτορι δίῳ.</p>
<p><a>Η170</a> τοῖς δ᾽ αὖτις μετέειπε Γερήνιος ἱππότα Νέστωρ:</p>
<p><a>Η171</a> κλήρῳ νῦν πεπάλασθε διαμπερὲς ὅς κε λάχῃσιν:</p>
<p><a>Η172</a> οὗτος γὰρ δὴ ὀνήσει ἐϋκνήμιδας Ἀχαιούς,</p>
<p><a>Η173</a> καὶ δ᾽ αὐτὸς ὃν θυμὸν ὀνήσεται αἴ κε φύγῃσι</p>
<p><a>Η174</a> δηΐου ἐκ πολέμοιο καὶ αἰνῆς δηϊοτῆτος.</p>
<p><a>Η175</a> ὣς ἔφαθ᾽, οἳ δὲ κλῆρον ἐσημήναντο ἕκαστος,</p>
<p><a>Η176</a> ἐν δ᾽ ἔβαλον κυνέῃ Ἀγαμέμνονος Ἀτρεΐδαο.</p>
<p><a>Η177</a> λαοὶ δ᾽ ἠρήσαντο, θεοῖσι δὲ χεῖρας ἀνέσχον:</p>
<p><a>Η178</a> ὧδε δέ τις εἴπεσκεν ἰδὼν εἰς οὐρανὸν εὐρύν:</p>
<p><a>Η179</a> Ζεῦ πάτερ ἢ Αἴαντα λαχεῖν, ἢ Τυδέος υἱόν,</p>
<p><a>Η180</a> ἢ αὐτὸν βασιλῆα πολυχρύσοιο Μυκήνης.</p>
<p><a>Η181</a> ὣς ἄρ᾽ ἔφαν, πάλλεν δὲ Γερήνιος ἱππότα Νέστωρ,</p>
<p><a>Η182</a> ἐκ δ᾽ ἔθορε κλῆρος κυνέης ὃν ἄρ᾽ ἤθελον αὐτοὶ</p>
<p><a>Η183</a> Αἴαντος: κῆρυξ δὲ φέρων ἀν᾽ ὅμιλον ἁπάντῃ</p>
<p><a>Η184</a> δεῖξ᾽ ἐνδέξια πᾶσιν ἀριστήεσσιν Ἀχαιῶν.</p>
<p><a>Η185</a> οἳ δ᾽ οὐ γιγνώσκοντες ἀπηνήναντο ἕκαστος.</p>
<p><a>Η186</a> ἀλλ᾽ ὅτε δὴ τὸν ἵκανε φέρων ἀν᾽ ὅμιλον ἁπάντῃ</p>
<p><a>Η187</a> ὅς μιν ἐπιγράψας κυνέῃ βάλε φαίδιμος Αἴας,</p>
<p><a>Η188</a> ἤτοι ὑπέσχεθε χεῖρ᾽, ὃ δ᾽ ἄρ᾽ ἔμβαλεν ἄγχι παραστάς,</p>
<p><a>Η189</a> γνῶ δὲ κλήρου σῆμα ἰδών, γήθησε δὲ θυμῷ.</p>
<p><a>Η190</a> τὸν μὲν πὰρ πόδ᾽ ἑὸν χαμάδις βάλε φώνησέν τε:</p>
<p><a>Η191</a> ὦ φίλοι ἤτοι κλῆρος ἐμός, χαίρω δὲ καὶ αὐτὸς</p>
<p><a>Η192</a> θυμῷ, ἐπεὶ δοκέω νικησέμεν Ἕκτορα δῖον.</p>
<p><a>Η193</a> ἀλλ᾽ ἄγετ᾽ ὄφρ᾽ ἂν ἐγὼ πολεμήϊα τεύχεα δύω,</p>
<p><a>Η194</a> τόφρ᾽ ὑμεῖς εὔχεσθε Διὶ Κρονίωνι ἄνακτι</p>
<p><a>Η195</a> σιγῇ ἐφ᾽ ὑμείων ἵνα μὴ Τρῶές γε πύθωνται,</p>
<p><a>Η196</a> ἠὲ καὶ ἀμφαδίην, ἐπεὶ οὔ τινα δείδιμεν ἔμπης:</p>
<p><a>Η197</a> οὐ γάρ τίς με βίῃ γε ἑκὼν ἀέκοντα δίηται</p>
<p><a>Η198</a> οὐδέ τι ἰδρείῃ, ἐπεὶ οὐδ᾽ ἐμὲ νήϊδά γ᾽ οὕτως</p>
<p><a>Η199</a> ἔλπομαι ἐν Σαλαμῖνι γενέσθαι τε τραφέμεν τε.</p>
<p><a>Η200</a> ὣς ἔφαθ᾽, οἳ δ᾽ εὔχοντο Διὶ Κρονίωνι ἄνακτι:</p>
<p><a>Η201</a> ὧδε δέ τις εἴπεσκεν ἰδὼν εἰς οὐρανὸν εὐρύν:</p>
<p><a>Η202</a> Ζεῦ πάτερ Ἴδηθεν μεδέων κύδιστε μέγιστε</p>
<p><a>Η203</a> δὸς νίκην Αἴαντι καὶ ἀγλαὸν εὖχος ἀρέσθαι:</p>
<p><a>Η204</a> εἰ δὲ καὶ Ἕκτορά περ φιλέεις καὶ κήδεαι αὐτοῦ,</p>
<p><a>Η205</a> ἴσην ἀμφοτέροισι βίην καὶ κῦδος ὄπασσον.</p>
<p><a>Η206</a> ὣς ἄρ᾽ ἔφαν, Αἴας δὲ κορύσσετο νώροπι χαλκῷ.</p>
<p><a>Η207</a> αὐτὰρ ἐπεὶ δὴ πάντα περὶ χροῒ ἕσσατο τεύχεα,</p>
<p><a>Η208</a> σεύατ᾽ ἔπειθ᾽ οἷός τε πελώριος ἔρχεται Ἄρης,</p>
<p><a>Η209</a> ὅς τ᾽ εἶσιν πόλεμον δὲ μετ᾽ ἀνέρας οὕς τε Κρονίων</p>
<p><a>Η210</a> θυμοβόρου ἔριδος μένεϊ ξυνέηκε μάχεσθαι.</p>
<p><a>Η211</a> τοῖος ἄρ᾽ Αἴας ὦρτο πελώριος ἕρκος Ἀχαιῶν</p>
<p><a>Η212</a> μειδιόων βλοσυροῖσι προσώπασι: νέρθε δὲ ποσσὶν</p>
<p><a>Η213</a> ἤϊε μακρὰ βιβάς, κραδάων δολιχόσκιον ἔγχος.</p>
<p><a>Η214</a> τὸν δὲ καὶ Ἀργεῖοι μὲν ἐγήθεον εἰσορόωντες,</p>
<p><a>Η215</a> Τρῶας δὲ τρόμος αἰνὸς ὑπήλυθε γυῖα ἕκαστον,</p>
<p><a>Η216</a> Ἕκτορί τ᾽ αὐτῷ θυμὸς ἐνὶ στήθεσσι πάτασσεν:</p>
<p><a>Η217</a> ἀλλ᾽ οὔ πως ἔτι εἶχεν ὑποτρέσαι οὐδ᾽ ἀναδῦναι</p>
<p><a>Η218</a> ἂψ λαῶν ἐς ὅμιλον, ἐπεὶ προκαλέσσατο χάρμῃ.</p>
<p><a>Η219</a> Αἴας δ᾽ ἐγγύθεν ἦλθε φέρων σάκος ἠΰτε πύργον</p>
<p><a>Η220</a> χάλκεον ἑπταβόειον, ὅ οἱ Τυχίος κάμε τεύχων</p>
<p><a>Η221</a> σκυτοτόμων ὄχ᾽ ἄριστος Ὕλῃ ἔνι οἰκία ναίων,</p>
<p><a>Η222</a> ὅς οἱ ἐποίησεν σάκος αἰόλον ἑπταβόειον</p>
<p><a>Η223</a> ταύρων ζατρεφέων, ἐπὶ δ᾽ ὄγδοον ἤλασε χαλκόν.</p>
<p><a>Η224</a> τὸ πρόσθε στέρνοιο φέρων Τελαμώνιος Αἴας</p>
<p><a>Η225</a> στῆ ῥα μάλ᾽ Ἕκτορος ἐγγύς, ἀπειλήσας δὲ προσηύδα:</p>
<p><a>Η226</a> Ἕκτορ νῦν μὲν δὴ σάφα εἴσεαι οἰόθεν οἶος</p>
<p><a>Η227</a> οἷοι καὶ Δαναοῖσιν ἀριστῆες μετέασι</p>
<p><a>Η228</a> καὶ μετ᾽ Ἀχιλλῆα ῥηξήνορα θυμολέοντα.</p>
<p><a>Η229</a> ἀλλ᾽ ὃ μὲν ἐν νήεσσι κορωνίσι ποντοπόροισι</p>
<p><a>Η230</a> κεῖτ᾽ ἀπομηνίσας Ἀγαμέμνονι ποιμένι λαῶν:</p>
<p><a>Η231</a> ἡμεῖς δ᾽ εἰμὲν τοῖοι οἳ ἂν σέθεν ἀντιάσαιμεν</p>
<p><a>Η232</a> καὶ πολέες: ἀλλ᾽ ἄρχε μάχης ἠδὲ πτολέμοιο.</p>
<p><a>Η233</a> τὸν δ᾽ αὖτε προσέειπε μέγας κορυθαίολος Ἕκτωρ:</p>
<p><a>Η234</a> Αἶαν διογενὲς Τελαμώνιε κοίρανε λαῶν</p>
<p><a>Η235</a> μή τί μευ ἠΰτε παιδὸς ἀφαυροῦ πειρήτιζε</p>
<p><a>Η236</a> ἠὲ γυναικός, ἣ οὐκ οἶδεν πολεμήϊα ἔργα.</p>
<p><a>Η237</a> αὐτὰρ ἐγὼν εὖ οἶδα μάχας τ᾽ ἀνδροκτασίας τε:</p>
<p><a>Η238</a> οἶδ᾽ ἐπὶ δεξιά, οἶδ᾽ ἐπ᾽ ἀριστερὰ νωμῆσαι βῶν</p>
<p><a>Η239</a> ἀζαλέην, τό μοι ἔστι ταλαύρινον πολεμίζειν:</p>
<p><a>Η240</a> οἶδα δ᾽ ἐπαΐξαι μόθον ἵππων ὠκειάων:</p>
<p><a>Η241</a> οἶδα δ᾽ ἐνὶ σταδίῃ δηΐῳ μέλπεσθαι Ἄρηϊ.</p>
<p><a>Η242</a> ἀλλ᾽ οὐ γάρ σ᾽ ἐθέλω βαλέειν τοιοῦτον ἐόντα</p>
<p><a>Η243</a> λάθρῃ ὀπιπεύσας, ἀλλ᾽ ἀμφαδόν, αἴ κε τύχωμι.</p>
<p><a>Η244</a> ἦ ῥα, καὶ ἀμπεπαλὼν προΐει δολιχόσκιον ἔγχος,</p>
<p><a>Η245</a> καὶ βάλεν Αἴαντος δεινὸν σάκος ἑπταβόειον</p>
<p><a>Η246</a> ἀκρότατον κατὰ χαλκόν, ὃς ὄγδοος ἦεν ἐπ᾽ αὐτῷ.</p>
<p><a>Η247</a> ἓξ δὲ διὰ πτύχας ἦλθε δαΐζων χαλκὸς ἀτειρής,</p>
<p><a>Η248</a> ἐν τῇ δ᾽ ἑβδομάτῃ ῥινῷ σχέτο: δεύτερος αὖτε</p>
<p><a>Η249</a> Αἴας διογενὴς προΐει δολιχόσκιον ἔγχος,</p>
<p><a>Η250</a> καὶ βάλε Πριαμίδαο κατ᾽ ἀσπίδα πάντοσ᾽ ἐΐσην.</p>
<p><a>Η251</a> διὰ μὲν ἀσπίδος ἦλθε φαεινῆς ὄβριμον ἔγχος,</p>
<p><a>Η252</a> καὶ διὰ θώρηκος πολυδαιδάλου ἠρήρειστο:</p>
<p><a>Η253</a> ἀντικρὺ δὲ παραὶ λαπάρην διάμησε χιτῶνα</p>
<p><a>Η254</a> ἔγχος: ὃ δ᾽ ἐκλίνθη καὶ ἀλεύατο κῆρα μέλαιναν.</p>
<p><a>Η255</a> τὼ δ᾽ ἐκσπασσαμένω δολίχ᾽ ἔγχεα χερσὶν ἅμ᾽ ἄμφω</p>
<p><a>Η256</a> σύν ῥ᾽ ἔπεσον λείουσιν ἐοικότες ὠμοφάγοισιν</p>
<p><a>Η257</a> ἢ συσὶ κάπροισιν, τῶν τε σθένος οὐκ ἀλαπαδνόν.</p>
<p><a>Η258</a> Πριαμίδης μὲν ἔπειτα μέσον σάκος οὔτασε δουρί,</p>
<p><a>Η259</a> οὐδ᾽ ἔρρηξεν χαλκός, ἀνεγνάμφθη δέ οἱ αἰχμή.</p>
<p><a>Η260</a> Αἴας δ᾽ ἀσπίδα νύξεν ἐπάλμενος: ἣ δὲ διαπρὸ</p>
<p><a>Η261</a> ἤλυθεν ἐγχείη, στυφέλιξε δέ μιν μεμαῶτα,</p>
<p><a>Η262</a> τμήδην δ᾽ αὐχέν᾽ ἐπῆλθε, μέλαν δ᾽ ἀνεκήκιεν αἷμα,</p>
<p><a>Η263</a> ἀλλ᾽ οὐδ᾽ ὧς ἀπέληγε μάχης κορυθαίολος Ἕκτωρ,</p>
<p><a>Η264</a> ἀλλ᾽ ἀναχασσάμενος λίθον εἵλετο χειρὶ παχείῃ</p>
<p><a>Η265</a> κείμενον ἐν πεδίῳ μέλανα τρηχύν τε μέγαν τε:</p>
<p><a>Η266</a> τῷ βάλεν Αἴαντος δεινὸν σάκος ἑπταβόειον</p>
<p><a>Η267</a> μέσσον ἐπομφάλιον: περιήχησεν δ᾽ ἄρα χαλκός.</p>
<p><a>Η268</a> δεύτερος αὖτ᾽ Αἴας πολὺ μείζονα λᾶαν ἀείρας</p>
<p><a>Η269</a> ἧκ᾽ ἐπιδινήσας, ἐπέρεισε δὲ ἶν᾽ ἀπέλεθρον,</p>
<p><a>Η270</a> εἴσω δ᾽ ἀσπίδ᾽ ἔαξε βαλὼν μυλοειδέϊ πέτρῳ,</p>
<p><a>Η271</a> βλάψε δέ οἱ φίλα γούναθ᾽: ὃ δ᾽ ὕπτιος ἐξετανύσθη</p>
<p><a>Η272</a> ἀσπίδι ἐγχριμφθείς: τὸν δ᾽ αἶψ᾽ ὤρθωσεν Ἀπόλλων.</p>
<p><a>Η273</a> καί νύ κε δὴ ξιφέεσσ᾽ αὐτοσχεδὸν οὐτάζοντο,</p>
<p><a>Η274</a> εἰ μὴ κήρυκες Διὸς ἄγγελοι ἠδὲ καὶ ἀνδρῶν</p>
<p><a>Η275</a> ἦλθον, ὃ μὲν Τρώων, ὃ δ᾽ Ἀχαιῶν χαλκοχιτώνων,</p>
<p><a>Η276</a> Ταλθύβιός τε καὶ Ἰδαῖος πεπνυμένω ἄμφω:</p>
<p><a>Η277</a> μέσσῳ δ᾽ ἀμφοτέρων σκῆπτρα σχέθον, εἶπέ τε μῦθον</p>
<p><a>Η278</a> κῆρυξ Ἰδαῖος πεπνυμένα μήδεα εἰδώς:</p>
<p><a>Η279</a> μηκέτι παῖδε φίλω πολεμίζετε μηδὲ μάχεσθον:</p>
<p><a>Η280</a> ἀμφοτέρω γὰρ σφῶϊ φιλεῖ νεφεληγερέτα Ζεύς,</p>
<p><a>Η281</a> ἄμφω δ᾽ αἰχμητά: τό γε δὴ καὶ ἴδμεν ἅπαντες.</p>
<p><a>Η282</a> νὺξ δ᾽ ἤδη τελέθει: ἀγαθὸν καὶ νυκτὶ πιθέσθαι.</p>
<p><a>Η283</a> τὸν δ᾽ ἀπαμειβόμενος προσέφη Τελαμώνιος Αἴας:</p>
<p><a>Η284</a> Ἰδαῖ᾽ Ἕκτορα ταῦτα κελεύετε μυθήσασθαι:</p>
<p><a>Η285</a> αὐτὸς γὰρ χάρμῃ προκαλέσσατο πάντας ἀρίστους.</p>
<p><a>Η286</a> ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.</p>
<p><a>Η287</a> τὸν δ᾽ αὖτε προσέειπε μέγας κορυθαίολος Ἕκτωρ:</p>
<p><a>Η288</a> Αἶαν ἐπεί τοι δῶκε θεὸς μέγεθός τε βίην τε</p>
<p><a>Η289</a> καὶ πινυτήν, περὶ δ᾽ ἔγχει Ἀχαιῶν φέρτατός ἐσσι,</p>
<p><a>Η290</a> νῦν μὲν παυσώμεσθα μάχης καὶ δηϊοτῆτος</p>
<p><a>Η291</a> σήμερον: ὕστερον αὖτε μαχησόμεθ᾽ εἰς ὅ κε δαίμων</p>
<p><a>Η292</a> ἄμμε διακρίνῃ, δώῃ δ᾽ ἑτέροισί γε νίκην.</p>
<p><a>Η293</a> νὺξ δ᾽ ἤδη τελέθει: ἀγαθὸν καὶ νυκτὶ πιθέσθαι,</p>
<p><a>Η294</a> ὡς σύ τ᾽ ἐϋφρήνῃς πάντας παρὰ νηυσὶν Ἀχαιούς,</p>
<p><a>Η295</a> σούς τε μάλιστα ἔτας καὶ ἑταίρους, οἵ τοι ἔασιν:</p>
<p><a>Η296</a> αὐτὰρ ἐγὼ κατὰ ἄστυ μέγα Πριάμοιο ἄνακτος</p>
<p><a>Η297</a> Τρῶας ἐϋφρανέω καὶ Τρῳάδας ἑλκεσιπέπλους,</p>
<p><a>Η298</a> αἵ τέ μοι εὐχόμεναι θεῖον δύσονται ἀγῶνα.</p>
<p><a>Η299</a> δῶρα δ᾽ ἄγ᾽ ἀλλήλοισι περικλυτὰ δώομεν ἄμφω,</p>
<p><a>Η300</a> ὄφρά τις ὧδ᾽ εἴπῃσιν Ἀχαιῶν τε Τρώων τε:</p>
<p><a>Η301</a> ἠμὲν ἐμαρνάσθην ἔριδος πέρι θυμοβόροιο,</p>
<p><a>Η302</a> ἠδ᾽ αὖτ᾽ ἐν φιλότητι διέτμαγεν ἀρθμήσαντε.</p>
<p><a>Η303</a> ὣς ἄρα φωνήσας δῶκε ξίφος ἀργυρόηλον</p>
<p><a>Η304</a> σὺν κολεῷ τε φέρων καὶ ἐϋτμήτῳ τελαμῶνι:</p>
<p><a>Η305</a> Αἴας δὲ ζωστῆρα δίδου φοίνικι φαεινόν.</p>
<p><a>Η306</a> τὼ δὲ διακρινθέντε ὃ μὲν μετὰ λαὸν Ἀχαιῶν</p>
<p><a>Η307</a> ἤϊ᾽, ὃ δ᾽ ἐς Τρώων ὅμαδον κίε: τοὶ δὲ χάρησαν,</p>
<p><a>Η308</a> ὡς εἶδον ζωόν τε καὶ ἀρτεμέα προσιόντα,</p>
<p><a>Η309</a> Αἴαντος προφυγόντα μένος καὶ χεῖρας ἀάπτους:</p>
<p><a>Η310</a> καί ῥ᾽ ἦγον προτὶ ἄστυ ἀελπτέοντες σόον εἶναι.</p>
<p><a>Η311</a> Αἴαντ᾽ αὖθ᾽ ἑτέρωθεν ἐϋκνήμιδες Ἀχαιοὶ</p>
<p><a>Η312</a> εἰς Ἀγαμέμνονα δῖον ἄγον κεχαρηότα νίκῃ.</p>
<p><a>Η313</a> οἳ δ᾽ ὅτε δὴ κλισίῃσιν ἐν Ἀτρεΐδαο γένοντο,</p>
<p><a>Η314</a> τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων</p>
<p><a>Η315</a> ἄρσενα πενταέτηρον ὑπερμενέϊ Κρονίωνι.</p>
<p><a>Η316</a> τὸν δέρον ἀμφί θ᾽ ἕπον, καί μιν διέχευαν ἅπαντα,</p>
<p><a>Η317</a> μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν,</p>
<p><a>Η318</a> ὄπτησάν τε περιφραδέως, ἐρύσαντό τε πάντα.</p>
<p><a>Η319</a> αὐτὰρ ἐπεὶ παύσαντο πόνου τετύκοντό τε δαῖτα,</p>
<p><a>Η320</a> δαίνυντ᾽, οὐδέ τι θυμὸς ἐδεύετο δαιτὸς ἐΐσης:</p>
<p><a>Η321</a> νώτοισιν δ᾽ Αἴαντα διηνεκέεσσι γέραιρεν</p>
<p><a>Η322</a> ἥρως Ἀτρεΐδης εὐρὺ κρείων Ἀγαμέμνων.</p>
<p><a>Η323</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Η324</a> τοῖς ὁ γέρων πάμπρωτος ὑφαίνειν ἤρχετο μῆτιν</p>
<p><a>Η325</a> Νέστωρ, οὗ καὶ πρόσθεν ἀρίστη φαίνετο βουλή:</p>
<p><a>Η326</a> ὅ σφιν ἐϋφρονέων ἀγορήσατο καὶ μετέειπεν:</p>
<p><a>Η327</a> Ἀτρεΐδη τε καὶ ἄλλοι ἀριστῆες Παναχαιῶν,</p>
<p><a>Η328</a> πολλοὶ γὰρ τεθνᾶσι κάρη κομόωντες Ἀχαιοί,</p>
<p><a>Η329</a> τῶν νῦν αἷμα κελαινὸν ἐΰρροον ἀμφὶ Σκάμανδρον</p>
<p><a>Η330</a> ἐσκέδασ᾽ ὀξὺς Ἄρης, ψυχαὶ δ᾽ Ἄϊδος δὲ κατῆλθον:</p>
<p><a>Η331</a> τώ σε χρὴ πόλεμον μὲν ἅμ᾽ ἠοῖ παῦσαι Ἀχαιῶν,</p>
<p><a>Η332</a> αὐτοὶ δ᾽ ἀγρόμενοι κυκλήσομεν ἐνθάδε νεκροὺς</p>
<p><a>Η333</a> βουσὶ καὶ ἡμιόνοισιν: ἀτὰρ κατακήομεν αὐτοὺς</p>
<p><a>Η334</a> τυτθὸν ἀπὸ πρὸ νεῶν, ὥς κ᾽ ὀστέα παισὶν ἕκαστος</p>
<p><a>Η335</a> οἴκαδ᾽ ἄγῃ ὅτ᾽ ἂν αὖτε νεώμεθα πατρίδα γαῖαν.</p>
<p><a>Η336</a> τύμβον δ᾽ ἀμφὶ πυρὴν ἕνα χεύομεν ἐξαγαγόντες</p>
<p><a>Η337</a> ἄκριτον ἐκ πεδίου: ποτὶ δ᾽ αὐτὸν δείμομεν ὦκα</p>
<p><a>Η338</a> πύργους ὑψηλοὺς εἶλαρ νηῶν τε καὶ αὐτῶν.</p>
<p><a>Η339</a> ἐν δ᾽ αὐτοῖσι πύλας ποιήσομεν εὖ ἀραρυίας,</p>
<p><a>Η340</a> ὄφρα δι᾽ αὐτάων ἱππηλασίη ὁδὸς εἴη:</p>
<p><a>Η341</a> ἔκτοσθεν δὲ βαθεῖαν ὀρύξομεν ἐγγύθι τάφρον,</p>
<p><a>Η342</a> ἥ χ᾽ ἵππον καὶ λαὸν ἐρυκάκοι ἀμφὶς ἐοῦσα,</p>
<p><a>Η343</a> μή ποτ᾽ ἐπιβρίσῃ πόλεμος Τρώων ἀγερώχων.</p>
<p><a>Η344</a> ὣς ἔφαθ᾽, οἳ δ᾽ ἄρα πάντες ἐπῄνησαν βασιλῆες.</p>
<p><a>Η345</a> Τρώων αὖτ᾽ ἀγορὴ γένετ᾽ Ἰλίου ἐν πόλει ἄκρῃ</p>
<p><a>Η346</a> δεινὴ τετρηχυῖα, παρὰ Πριάμοιο θύρῃσι:</p>
<p><a>Η347</a> τοῖσιν δ᾽ Ἀντήνωρ πεπνυμένος ἦρχ᾽ ἀγορεύειν:</p>
<p><a>Η348</a> κέκλυτέ μευ Τρῶες καὶ Δάρδανοι ἠδ᾽ ἐπίκουροι,</p>
<p><a>Η349</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>Η350</a> δεῦτ᾽ ἄγετ᾽ Ἀργείην Ἑλένην καὶ κτήμαθ᾽ ἅμ᾽ αὐτῇ</p>
<p><a>Η351</a> δώομεν Ἀτρεΐδῃσιν ἄγειν: νῦν δ᾽ ὅρκια πιστὰ</p>
<p><a>Η352</a> ψευσάμενοι μαχόμεσθα: τὼ οὔ νύ τι κέρδιον ἡμῖν</p>
<p><a>Η353</a> ἔλπομαι ἐκτελέεσθαι, ἵνα μὴ ῥέξομεν ὧδε.</p>
<p><a>Η354</a> ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη</p>
<p><a>Η355</a> δῖος Ἀλέξανδρος Ἑλένης πόσις ἠϋκόμοιο,</p>
<p><a>Η356</a> ὅς μιν ἀμειβόμενος ἔπεα πτερόεντα προσηύδα:</p>
<p><a>Η357</a> Ἀντῆνορ σὺ μὲν οὐκέτ᾽ ἐμοὶ φίλα ταῦτ᾽ ἀγορεύεις:</p>
<p><a>Η358</a> οἶσθα καὶ ἄλλον μῦθον ἀμείνονα τοῦδε νοῆσαι.</p>
<p><a>Η359</a> εἰ δ᾽ ἐτεὸν δὴ τοῦτον ἀπὸ σπουδῆς ἀγορεύεις,</p>
<p><a>Η360</a> ἐξ ἄρα δή τοι ἔπειτα θεοὶ φρένας ὤλεσαν αὐτοί.</p>
<p><a>Η361</a> αὐτὰρ ἐγὼ Τρώεσσι μεθ᾽ ἱπποδάμοις ἀγορεύσω:</p>
<p><a>Η362</a> ἀντικρὺ δ᾽ ἀπόφημι γυναῖκα μὲν οὐκ ἀποδώσω:</p>
<p><a>Η363</a> κτήματα δ᾽ ὅσσ᾽ ἀγόμην ἐξ Ἄργεος ἡμέτερον δῶ</p>
<p><a>Η364</a> πάντ᾽ ἐθέλω δόμεναι καὶ οἴκοθεν ἄλλ᾽ ἐπιθεῖναι.</p>
<p><a>Η365</a> ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη</p>
<p><a>Η366</a> Δαρδανίδης Πρίαμος, θεόφιν μήστωρ ἀτάλαντος,</p>
<p><a>Η367</a> ὅ σφιν ἐϋφρονέων ἀγορήσατο καὶ μετέειπε:</p>
<p><a>Η368</a> κέκλυτέ μευ Τρῶες καὶ Δάρδανοι ἠδ᾽ ἐπίκουροι,</p>
<p><a>Η369</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>Η370</a> νῦν μὲν δόρπον ἕλεσθε κατὰ πτόλιν ὡς τὸ πάρος περ,</p>
<p><a>Η371</a> καὶ φυλακῆς μνήσασθε καὶ ἐγρήγορθε ἕκαστος:</p>
<p><a>Η372</a> ἠῶθεν δ᾽ Ἰδαῖος ἴτω κοίλας ἐπὶ νῆας</p>
<p><a>Η373</a> εἰπέμεν Ἀτρεΐδῃς Ἀγαμέμνονι καὶ Μενελάῳ</p>
<p><a>Η374</a> μῦθον Ἀλεξάνδροιο, τοῦ εἵνεκα νεῖκος ὄρωρε:</p>
<p><a>Η375</a> καὶ δὲ τόδ᾽ εἰπέμεναι πυκινὸν ἔπος, αἴ κ᾽ ἐθέλωσι</p>
<p><a>Η376</a> παύσασθαι πολέμοιο δυσηχέος, εἰς ὅ κε νεκροὺς</p>
<p><a>Η377</a> κήομεν: ὕστερον αὖτε μαχησόμεθ᾽ εἰς ὅ κε δαίμων</p>
<p><a>Η378</a> ἄμμε διακρίνῃ, δώῃ δ᾽ ἑτέροισί γε νίκην.</p>
<p><a>Η379</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδ᾽ ἐπίθοντο:</p>
<p><a>Η380</a> δόρπον ἔπειθ᾽ εἵλοντο κατὰ στρατὸν ἐν τελέεσσιν:</p>
<p><a>Η381</a> ἠῶθεν δ᾽ Ἰδαῖος ἔβη κοίλας ἐπὶ νῆας:</p>
<p><a>Η382</a> τοὺς δ᾽ εὗρ᾽ εἰν ἀγορῇ Δαναοὺς θεράποντας Ἄρηος</p>
<p><a>Η383</a> νηῒ πάρα πρύμνῃ Ἀγαμέμνονος: αὐτὰρ ὃ τοῖσι</p>
<p><a>Η384</a> στὰς ἐν μέσσοισιν μετεφώνεεν ἠπύτα κῆρυξ:</p>
<p><a>Η385</a> Ἀτρεΐδη τε καὶ ἄλλοι ἀριστῆες Παναχαιῶν</p>
<p><a>Η386</a> ἠνώγει Πρίαμός τε καὶ ἄλλοι Τρῶες ἀγαυοὶ</p>
<p><a>Η387</a> εἰπεῖν, αἴ κέ περ ὔμμι φίλον καὶ ἡδὺ γένοιτο,</p>
<p><a>Η388</a> μῦθον Ἀλεξάνδροιο, τοῦ εἵνεκα νεῖκος ὄρωρε:</p>
<p><a>Η389</a> κτήματα μὲν ὅσ᾽ Ἀλέξανδρος κοίλῃς ἐνὶ νηυσὶν</p>
<p><a>Η390</a> ἠγάγετο Τροίηνδ᾽: ὡς πρὶν ὤφελλ᾽ ἀπολέσθαι:</p>
<p><a>Η391</a> πάντ᾽ ἐθέλει δόμεναι καὶ οἴκοθεν ἄλλ᾽ ἐπιθεῖναι:</p>
<p><a>Η392</a> κουριδίην δ᾽ ἄλοχον Μενελάου κυδαλίμοιο</p>
<p><a>Η393</a> οὔ φησιν δώσειν: ἦ μὴν Τρῶές γε κέλονται.</p>
<p><a>Η394</a> καὶ δὲ τόδ᾽ ἠνώγεον εἰπεῖν ἔπος αἴ κ᾽ ἐθέλητε</p>
<p><a>Η395</a> παύσασθαι πολέμοιο δυσηχέος εἰς ὅ κε νεκροὺς</p>
<p><a>Η396</a> κήομεν: ὕστερον αὖτε μαχησόμεθ᾽ εἰς ὅ κε δαίμων</p>
<p><a>Η397</a> ἄμμε διακρίνῃ, δώῃ δ᾽ ἑτέροισί γε νίκην.</p>
<p><a>Η398</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ:</p>
<p><a>Η399</a> ὀψὲ δὲ δὴ μετέειπε βοὴν ἀγαθὸς Διομήδης:</p>
<p><a>Η400</a> μήτ᾽ ἄρ τις νῦν κτήματ᾽ Ἀλεξάνδροιο δεχέσθω</p>
<p><a>Η401</a> μήθ᾽ Ἑλένην: γνωτὸν δὲ καὶ ὃς μάλα νήπιός ἐστιν</p>
<p><a>Η402</a> ὡς ἤδη Τρώεσσιν ὀλέθρου πείρατ᾽ ἐφῆπται.</p>
<p><a>Η403</a> ὣς ἔφαθ᾽, οἳ δ᾽ ἄρα πάντες ἐπίαχον υἷες Ἀχαιῶν</p>
<p><a>Η404</a> μῦθον ἀγασσάμενοι Διομήδεος ἱπποδάμοιο:</p>
<p><a>Η405</a> καὶ τότ᾽ ἄρ᾽ Ἰδαῖον προσέφη κρείων Ἀγαμέμνων:</p>
<p><a>Η406</a> Ἰδαῖ᾽ ἤτοι μῦθον Ἀχαιῶν αὐτὸς ἀκούεις</p>
<p><a>Η407</a> ὥς τοι ὑποκρίνονται: ἐμοὶ δ᾽ ἐπιανδάνει οὕτως</p>
<p><a>Η408</a> ἀμφὶ δὲ νεκροῖσιν κατακαιέμεν οὔ τι μεγαίρω:</p>
<p><a>Η409</a> οὐ γάρ τις φειδὼ νεκύων κατατεθνηώτων</p>
<p><a>Η410</a> γίγνετ᾽ ἐπεί κε θάνωσι πυρὸς μειλισσέμεν ὦκα.</p>
<p><a>Η411</a> ὅρκια δὲ Ζεὺς ἴστω ἐρίγδουπος πόσις Ἥρης.</p>
<p><a>Η412</a> ὣς εἰπὼν τὸ σκῆπτρον ἀνέσχεθε πᾶσι θεοῖσιν,</p>
<p><a>Η413</a> ἄψορρον δ᾽ Ἰδαῖος ἔβη προτὶ Ἴλιον ἱρήν.</p>
<p><a>Η414</a> οἳ δ᾽ ἕατ᾽ εἰν ἀγορῇ Τρῶες καὶ Δαρδανίωνες</p>
<p><a>Η415</a> πάντες ὁμηγερέες, ποτιδέγμενοι ὁππότ᾽ ἄρ᾽ ἔλθοι</p>
<p><a>Η416</a> Ἰδαῖος: ὃ δ᾽ ἄρ᾽ ἦλθε καὶ ἀγγελίην ἀπέειπε</p>
<p><a>Η417</a> στὰς ἐν μέσσοισιν: τοὶ δ᾽ ὁπλίζοντο μάλ᾽ ὦκα,</p>
<p><a>Η418</a> ἀμφότερον νέκυάς τ᾽ ἀγέμεν ἕτεροι δὲ μεθ᾽ ὕλην:</p>
<p><a>Η419</a> Ἀργεῖοι δ᾽ ἑτέρωθεν ἐϋσσέλμων ἀπὸ νηῶν</p>
<p><a>Η420</a> ὀτρύνοντο νέκυς τ᾽ ἀγέμεν, ἕτεροι δὲ μεθ᾽ ὕλην.</p>
<p><a>Η421</a> Ἠέλιος μὲν ἔπειτα νέον προσέβαλλεν ἀρούρας</p>
<p><a>Η422</a> ἐξ ἀκαλαρρείταο βαθυρρόου Ὠκεανοῖο</p>
<p><a>Η423</a> οὐρανὸν εἰσανιών: οἳ δ᾽ ἤντεον ἀλλήλοισιν.</p>
<p><a>Η424</a> ἔνθα διαγνῶναι χαλεπῶς ἦν ἄνδρα ἕκαστον:</p>
<p><a>Η425</a> ἀλλ᾽ ὕδατι νίζοντες ἄπο βρότον αἱματόεντα</p>
<p><a>Η426</a> δάκρυα θερμὰ χέοντες ἀμαξάων ἐπάειραν.</p>
<p><a>Η427</a> οὐδ᾽ εἴα κλαίειν Πρίαμος μέγας: οἳ δὲ σιωπῇ</p>
<p><a>Η428</a> νεκροὺς πυρκαϊῆς ἐπινήνεον ἀχνύμενοι κῆρ,</p>
<p><a>Η429</a> ἐν δὲ πυρὶ πρήσαντες ἔβαν προτὶ Ἴλιον ἱρήν.</p>
<p><a>Η430</a> ὣς δ᾽ αὔτως ἑτέρωθεν ἐϋκνήμιδες Ἀχαιοὶ</p>
<p><a>Η431</a> νεκροὺς πυρκαϊῆς ἐπινήνεον ἀχνύμενοι κῆρ,</p>
<p><a>Η432</a> ἐν δὲ πυρὶ πρήσαντες ἔβαν κοίλας ἐπὶ νῆας.</p>
<p><a>Η433</a> ἦμος δ᾽ οὔτ᾽ ἄρ πω ἠώς, ἔτι δ᾽ ἀμφιλύκη νύξ,</p>
<p><a>Η434</a> τῆμος ἄρ᾽ ἀμφὶ πυρὴν κριτὸς ἔγρετο λαὸς Ἀχαιῶν,</p>
<p><a>Η435</a> τύμβον δ᾽ ἀμφ᾽ αὐτὴν ἕνα ποίεον ἐξαγαγόντες</p>
<p><a>Η436</a> ἄκριτον ἐκ πεδίου, ποτὶ δ᾽ αὐτὸν τεῖχος ἔδειμαν</p>
<p><a>Η437</a> πύργους θ᾽ ὑψηλούς, εἶλαρ νηῶν τε καὶ αὐτῶν.</p>
<p><a>Η438</a> ἐν δ᾽ αὐτοῖσι πύλας ἐνεποίεον εὖ ἀραρυίας,</p>
<p><a>Η439</a> ὄφρα δι᾽ αὐτάων ἱππηλασίη ὁδὸς εἴη:</p>
<p><a>Η440</a> ἔκτοσθεν δὲ βαθεῖαν ἐπ᾽ αὐτῷ τάφρον ὄρυξαν</p>
<p><a>Η441</a> εὐρεῖαν μεγάλην, ἐν δὲ σκόλοπας κατέπηξαν.</p>
<p><a>Η442</a> ὣς οἳ μὲν πονέοντο κάρη κομόωντες Ἀχαιοί:</p>
<p><a>Η443</a> οἳ δὲ θεοὶ πὰρ Ζηνὶ καθήμενοι ἀστεροπητῇ</p>
<p><a>Η444</a> θηεῦντο μέγα ἔργον Ἀχαιῶν χαλκοχιτώνων.</p>
<p><a>Η445</a> τοῖσι δὲ μύθων ἦρχε Ποσειδάων ἐνοσίχθων:</p>
<p><a>Η446</a> Ζεῦ πάτερ, ἦ ῥά τίς ἐστι βροτῶν ἐπ᾽ ἀπείρονα γαῖαν</p>
<p><a>Η447</a> ὅς τις ἔτ᾽ ἀθανάτοισι νόον καὶ μῆτιν ἐνίψει;</p>
<p><a>Η448</a> οὐχ ὁράᾳς ὅτι δ᾽ αὖτε κάρη κομόωντες Ἀχαιοὶ</p>
<p><a>Η449</a> τεῖχος ἐτειχίσσαντο νεῶν ὕπερ, ἀμφὶ δὲ τάφρον</p>
<p><a>Η450</a> ἤλασαν, οὐδὲ θεοῖσι δόσαν κλειτὰς ἑκατόμβας;</p>
<p><a>Η451</a> τοῦ δ᾽ ἤτοι κλέος ἔσται ὅσον τ᾽ ἐπικίδναται ἠώς:</p>
<p><a>Η452</a> τοῦ δ᾽ ἐπιλήσονται τὸ ἐγὼ καὶ Φοῖβος Ἀπόλλων</p>
<p><a>Η453</a> ἥρῳ Λαομέδοντι πολίσσαμεν ἀθλήσαντε.</p>
<p><a>Η454</a> τὸν δὲ μέγ᾽ ὀχθήσας προσέφη νεφεληγερέτα Ζεύς:</p>
<p><a>Η455</a> ὢ πόποι ἐννοσίγαι᾽ εὐρυσθενές, οἷον ἔειπες.</p>
<p><a>Η456</a> ἄλλός κέν τις τοῦτο θεῶν δείσειε νόημα,</p>
<p><a>Η457</a> ὃς σέο πολλὸν ἀφαυρότερος χεῖράς τε μένος τε:</p>
<p><a>Η458</a> σὸν δ᾽ ἤτοι κλέος ἔσται ὅσον τ᾽ ἐπικίδναται ἠώς.</p>
<p><a>Η459</a> ἄγρει μὰν ὅτ᾽ ἂν αὖτε κάρη κομόωντες Ἀχαιοὶ</p>
<p><a>Η460</a> οἴχωνται σὺν νηυσὶ φίλην ἐς πατρίδα γαῖαν</p>
<p><a>Η461</a> τεῖχος ἀναρρήξας τὸ μὲν εἰς ἅλα πᾶν καταχεῦαι,</p>
<p><a>Η462</a> αὖτις δ᾽ ἠϊόνα μεγάλην ψαμάθοισι καλύψαι,</p>
<p><a>Η463</a> ὥς κέν τοι μέγα τεῖχος ἀμαλδύνηται Ἀχαιῶν.</p>
<p><a>Η464</a> ὣς οἳ μὲν τοιαῦτα πρὸς ἀλλήλους ἀγόρευον,</p>
<p><a>Η465</a> δύσετο δ᾽ ἠέλιος, τετέλεστο δὲ ἔργον Ἀχαιῶν,</p>
<p><a>Η466</a> βουφόνεον δὲ κατὰ κλισίας καὶ δόρπον ἕλοντο.</p>
<p><a>Η467</a> νῆες δ᾽ ἐκ Λήμνοιο παρέσταν οἶνον ἄγουσαι</p>
<p><a>Η468</a> πολλαί, τὰς προέηκεν Ἰησονίδης Εὔνηος,</p>
<p><a>Η469</a> τόν ῥ᾽ ἔτεχ᾽ Ὑψιπύλη ὑπ᾽ Ἰήσονι ποιμένι λαῶν.</p>
<p><a>Η470</a> χωρὶς δ᾽ Ἀτρεΐδῃς Ἀγαμέμνονι καὶ Μενελάῳ</p>
<p><a>Η471</a> δῶκεν Ἰησονίδης ἀγέμεν μέθυ χίλια μέτρα.</p>
<p><a>Η472</a> ἔνθεν οἰνίζοντο κάρη κομόωντες Ἀχαιοί,</p>
<p><a>Η473</a> ἄλλοι μὲν χαλκῷ, ἄλλοι δ᾽ αἴθωνι σιδήρῳ,</p>
<p><a>Η474</a> ἄλλοι δὲ ῥινοῖς, ἄλλοι δ᾽ αὐτῇσι βόεσσιν,</p>
<p><a>Η475</a> ἄλλοι δ᾽ ἀνδραπόδεσσι: τίθεντο δὲ δαῖτα θάλειαν.</p>
<p><a>Η476</a> παννύχιοι μὲν ἔπειτα κάρη κομόωντες Ἀχαιοὶ</p>
<p><a>Η477</a> δαίνυντο, Τρῶες δὲ κατὰ πτόλιν ἠδ᾽ ἐπίκουροι:</p>
<p><a>Η478</a> παννύχιος δέ σφιν κακὰ μήδετο μητίετα Ζεὺς</p>
<p><a>Η479</a> σμερδαλέα κτυπέων: τοὺς δὲ χλωρὸν δέος ᾕρει:</p>
<p><a>Η480</a> οἶνον δ᾽ ἐκ δεπάων χαμάδις χέον, οὐδέ τις ἔτλη</p>
<p><a>Η481</a> πρὶν πιέειν πρὶν λεῖψαι ὑπερμενέϊ Κρονίωνι.</p>
<p><a>Η482</a> κοιμήσαντ᾽ ἄρ᾽ ἔπειτα καὶ ὕπνου δῶρον ἕλοντο.</p>
<h4 class="C2">Book 8</h4><p><a>Θ1</a> Ἠὼς μὲν κροκόπεπλος ἐκίδνατο πᾶσαν ἐπ᾽ αἶαν,</p>
<p><a>Θ2</a> Ζεὺς δὲ θεῶν ἀγορὴν ποιήσατο τερπικέραυνος</p>
<p><a>Θ3</a> ἀκροτάτῃ κορυφῇ πολυδειράδος Οὐλύμποιο:</p>
<p><a>Θ4</a> αὐτὸς δέ σφ᾽ ἀγόρευε, θεοὶ δ᾽ ὑπὸ πάντες ἄκουον:</p>
<p><a>Θ5</a> κέκλυτέ μευ πάντές τε θεοὶ πᾶσαί τε θέαιναι,</p>
<p><a>Θ6</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>Θ7</a> μήτέ τις οὖν θήλεια θεὸς τό γε μήτέ τις ἄρσην</p>
<p><a>Θ8</a> πειράτω διακέρσαι ἐμὸν ἔπος, ἀλλ᾽ ἅμα πάντες</p>
<p><a>Θ9</a> αἰνεῖτ᾽, ὄφρα τάχιστα τελευτήσω τάδε ἔργα.</p>
<p><a>Θ10</a> ὃν δ᾽ ἂν ἐγὼν ἀπάνευθε θεῶν ἐθέλοντα νοήσω</p>
<p><a>Θ11</a> ἐλθόντ᾽ ἢ Τρώεσσιν ἀρηγέμεν ἢ Δαναοῖσι</p>
<p><a>Θ12</a> πληγεὶς οὐ κατὰ κόσμον ἐλεύσεται Οὔλυμπον δέ:</p>
<p><a>Θ13</a> ἤ μιν ἑλὼν ῥίψω ἐς Τάρταρον ἠερόεντα</p>
<p><a>Θ14</a> τῆλε μάλ᾽, ἧχι βάθιστον ὑπὸ χθονός ἐστι βέρεθρον,</p>
<p><a>Θ15</a> ἔνθα σιδήρειαί τε πύλαι καὶ χάλκεος οὐδός,</p>
<p><a>Θ16</a> τόσσον ἔνερθ᾽ Ἀΐδεω ὅσον οὐρανός ἐστ᾽ ἀπὸ γαίης:</p>
<p><a>Θ17</a> γνώσετ᾽ ἔπειθ᾽ ὅσον εἰμὶ θεῶν κάρτιστος ἁπάντων.</p>
<p><a>Θ18</a> εἰ δ᾽ ἄγε πειρήσασθε θεοὶ ἵνα εἴδετε πάντες:</p>
<p><a>Θ19</a> σειρὴν χρυσείην ἐξ οὐρανόθεν κρεμάσαντες</p>
<p><a>Θ20</a> πάντές τ᾽ ἐξάπτεσθε θεοὶ πᾶσαί τε θέαιναι:</p>
<p><a>Θ21</a> ἀλλ᾽ οὐκ ἂν ἐρύσαιτ᾽ ἐξ οὐρανόθεν πεδίον δὲ</p>
<p><a>Θ22</a> Ζῆν᾽ ὕπατον μήστωρ᾽, οὐδ᾽ εἰ μάλα πολλὰ κάμοιτε.</p>
<p><a>Θ23</a> ἀλλ᾽ ὅτε δὴ καὶ ἐγὼ πρόφρων ἐθέλοιμι ἐρύσσαι,</p>
<p><a>Θ24</a> αὐτῇ κεν γαίῃ ἐρύσαιμ᾽ αὐτῇ τε θαλάσσῃ:</p>
<p><a>Θ25</a> σειρὴν μέν κεν ἔπειτα περὶ ῥίον Οὐλύμποιο</p>
<p><a>Θ26</a> δησαίμην, τὰ δέ κ᾽ αὖτε μετήορα πάντα γένοιτο.</p>
<p><a>Θ27</a> τόσσον ἐγὼ περί τ᾽ εἰμὶ θεῶν περί τ᾽ εἴμ᾽ ἀνθρώπων.</p>
<p><a>Θ28</a> ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ</p>
<p><a>Θ29</a> μῦθον ἀγασσάμενοι: μάλα γὰρ κρατερῶς ἀγόρευσεν.</p>
<p><a>Θ30</a> ὀψὲ δὲ δὴ μετέειπε θεὰ γλαυκῶπις Ἀθήνη:</p>
<p><a>Θ31</a> ὦ πάτερ ἡμέτερε Κρονίδη ὕπατε κρειόντων</p>
<p><a>Θ32</a> εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:</p>
<p><a>Θ33</a> ἀλλ᾽ ἔμπης Δαναῶν ὀλοφυρόμεθ᾽ αἰχμητάων,</p>
<p><a>Θ34</a> οἵ κεν δὴ κακὸν οἶτον ἀναπλήσαντες ὄλωνται.</p>
<p><a>Θ35</a> ἀλλ᾽ ἤτοι πολέμου μὲν ἀφεξόμεθ᾽ ὡς σὺ κελεύεις:</p>
<p><a>Θ36</a> βουλὴν δ᾽ Ἀργείοις ὑποθησόμεθ᾽ ἥ τις ὀνήσει,</p>
<p><a>Θ37</a> ὡς μὴ πάντες ὄλωνται ὀδυσσαμένοιο τεοῖο.</p>
<p><a>Θ38</a> τὴν δ᾽ ἐπιμειδήσας προσέφη νεφεληγερέτα Ζεύς:</p>
<p><a>Θ39</a> θάρσει Τριτογένεια φίλον τέκος: οὔ νύ τι θυμῷ</p>
<p><a>Θ40</a> πρόφρονι μυθέομαι, ἐθέλω δέ τοι ἤπιος εἶναι.</p>
<p><a>Θ41</a> ὣς εἰπὼν ὑπ᾽ ὄχεσφι τιτύσκετο χαλκόποδ᾽ ἵππω</p>
<p><a>Θ42</a> ὠκυπέτα χρυσέῃσιν ἐθείρῃσιν κομόωντε,</p>
<p><a>Θ43</a> χρυσὸν δ᾽ αὐτὸς ἔδυνε περὶ χροΐ, γέντο δ᾽ ἱμάσθλην</p>
<p><a>Θ44</a> χρυσείην εὔτυκτον, ἑοῦ δ᾽ ἐπεβήσετο δίφρου,</p>
<p><a>Θ45</a> μάστιξεν δ᾽ ἐλάαν: τὼ δ᾽ οὐκ ἀέκοντε πετέσθην</p>
<p><a>Θ46</a> μεσσηγὺς γαίης τε καὶ οὐρανοῦ ἀστερόεντος.</p>
<p><a>Θ47</a> Ἴδην δ᾽ ἵκανεν πολυπίδακα μητέρα θηρῶν</p>
<p><a>Θ48</a> Γάργαρον, ἔνθά τέ οἱ τέμενος βωμός τε θυήεις.</p>
<p><a>Θ49</a> ἔνθ᾽ ἵππους ἔστησε πατὴρ ἀνδρῶν τε θεῶν τε</p>
<p><a>Θ50</a> λύσας ἐξ ὀχέων, κατὰ δ᾽ ἠέρα πουλὺν ἔχευεν.</p>
<p><a>Θ51</a> αὐτὸς δ᾽ ἐν κορυφῇσι καθέζετο κύδεϊ γαίων</p>
<p><a>Θ52</a> εἰσορόων Τρώων τε πόλιν καὶ νῆας Ἀχαιῶν.</p>
<p><a>Θ53</a> οἳ δ᾽ ἄρα δεῖπνον ἕλοντο κάρη κομόωντες Ἀχαιοὶ</p>
<p><a>Θ54</a> ῥίμφα κατὰ κλισίας, ἀπὸ δ᾽ αὐτοῦ θωρήσσοντο.</p>
<p><a>Θ55</a> Τρῶες δ᾽ αὖθ᾽ ἑτέρωθεν ἀνὰ πτόλιν ὁπλίζοντο</p>
<p><a>Θ56</a> παυρότεροι: μέμασαν δὲ καὶ ὧς ὑσμῖνι μάχεσθαι</p>
<p><a>Θ57</a> χρειοῖ ἀναγκαίῃ, πρό τε παίδων καὶ πρὸ γυναικῶν.</p>
<p><a>Θ58</a> πᾶσαι δ᾽ ὠΐγνυντο πύλαι, ἐκ δ᾽ ἔσσυτο λαός,</p>
<p><a>Θ59</a> πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει.</p>
<p><a>Θ60</a> οἳ δ᾽ ὅτε δή ῥ᾽ ἐς χῶρον ἕνα ξυνιόντες ἵκοντο</p>
<p><a>Θ61</a> σύν ῥ᾽ ἔβαλον ῥινούς, σὺν δ᾽ ἔγχεα καὶ μένε᾽ ἀνδρῶν</p>
<p><a>Θ62</a> χαλκεοθωρήκων: ἀτὰρ ἀσπίδες ὀμφαλόεσσαι</p>
<p><a>Θ63</a> ἔπληντ᾽ ἀλλήλῃσι, πολὺς δ᾽ ὀρυμαγδὸς ὀρώρει.</p>
<p><a>Θ64</a> ἔνθα δ᾽ ἅμ᾽ οἰμωγή τε καὶ εὐχωλὴ πέλεν ἀνδρῶν</p>
<p><a>Θ65</a> ὀλλύντων τε καὶ ὀλλυμένων, ῥέε δ᾽ αἵματι γαῖα.</p>
<p><a>Θ66</a> ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
<p><a>Θ67</a> τόφρα μάλ᾽ ἀμφοτέρων βέλε᾽ ἥπτετο, πῖπτε δὲ λαός.</p>
<p><a>Θ68</a> ἦμος δ᾽ Ἠέλιος μέσον οὐρανὸν ἀμφιβεβήκει,</p>
<p><a>Θ69</a> καὶ τότε δὴ χρύσεια πατὴρ ἐτίταινε τάλαντα:</p>
<p><a>Θ70</a> ἐν δ᾽ ἐτίθει δύο κῆρε τανηλεγέος θανάτοιο</p>
<p><a>Θ71</a> Τρώων θ᾽ ἱπποδάμων καὶ Ἀχαιῶν χαλκοχιτώνων,</p>
<p><a>Θ72</a> ἕλκε δὲ μέσσα λαβών: ῥέπε δ᾽ αἴσιμον ἦμαρ Ἀχαιῶν.</p>
<p><a>Θ73</a> αἳ μὲν Ἀχαιῶν κῆρες ἐπὶ χθονὶ πουλυβοτείρῃ</p>
<p><a>Θ74</a> ἑζέσθην, Τρώων δὲ πρὸς οὐρανὸν εὐρὺν ἄερθεν:</p>
<p><a>Θ75</a> αὐτὸς δ᾽ ἐξ Ἴδης μεγάλ᾽ ἔκτυπε, δαιόμενον δὲ</p>
<p><a>Θ76</a> ἧκε σέλας μετὰ λαὸν Ἀχαιῶν: οἳ δὲ ἰδόντες</p>
<p><a>Θ77</a> θάμβησαν, καὶ πάντας ὑπὸ χλωρὸν δέος εἷλεν.</p>
<p><a>Θ78</a> ἔνθ᾽ οὔτ᾽ Ἰδομενεὺς τλῆ μίμνειν οὔτ᾽ Ἀγαμέμνων,</p>
<p><a>Θ79</a> οὔτε δύ᾽ Αἴαντες μενέτην θεράποντες Ἄρηος:</p>
<p><a>Θ80</a> Νέστωρ οἶος ἔμιμνε Γερήνιος οὖρος Ἀχαιῶν</p>
<p><a>Θ81</a> οὔ τι ἑκών, ἀλλ᾽ ἵππος ἐτείρετο, τὸν βάλεν ἰῷ</p>
<p><a>Θ82</a> δῖος Ἀλέξανδρος Ἑλένης πόσις ἠϋκόμοιο</p>
<p><a>Θ83</a> ἄκρην κὰκ κορυφήν, ὅθι τε πρῶται τρίχες ἵππων</p>
<p><a>Θ84</a> κρανίῳ ἐμπεφύασι, μάλιστα δὲ καίριόν ἐστιν.</p>
<p><a>Θ85</a> ἀλγήσας δ᾽ ἀνέπαλτο, βέλος δ᾽ εἰς ἐγκέφαλον δῦ,</p>
<p><a>Θ86</a> σὺν δ᾽ ἵππους ἐτάραξε κυλινδόμενος περὶ χαλκῷ.</p>
<p><a>Θ87</a> ὄφρ᾽ ὁ γέρων ἵπποιο παρηορίας ἀπέταμνε</p>
<p><a>Θ88</a> φασγάνῳ ἀΐσσων, τόφρ᾽ Ἕκτορος ὠκέες ἵπποι</p>
<p><a>Θ89</a> ἦλθον ἀν᾽ ἰωχμὸν θρασὺν ἡνίοχον φορέοντες</p>
<p><a>Θ90</a> Ἕκτορα: καί νύ κεν ἔνθ᾽ ὁ γέρων ἀπὸ θυμὸν ὄλεσσεν</p>
<p><a>Θ91</a> εἰ μὴ ἄρ᾽ ὀξὺ νόησε βοὴν ἀγαθὸς Διομήδης:</p>
<p><a>Θ92</a> σμερδαλέον δ᾽ ἐβόησεν ἐποτρύνων Ὀδυσῆα:</p>
<p><a>Θ93</a> διογενὲς Λαερτιάδη πολυμήχαν᾽ Ὀδυσσεῦ</p>
<p><a>Θ94</a> πῇ φεύγεις μετὰ νῶτα βαλὼν κακὸς ὣς ἐν ὁμίλῳ;</p>
<p><a>Θ95</a> μή τίς τοι φεύγοντι μεταφρένῳ ἐν δόρυ πήξῃ:</p>
<p><a>Θ96</a> ἀλλὰ μέν᾽ ὄφρα γέροντος ἀπώσομεν ἄγριον ἄνδρα.</p>
<p><a>Θ97</a> ὣς ἔφατ᾽, οὐδ᾽ ἐσάκουσε πολύτλας δῖος Ὀδυσσεύς,</p>
<p><a>Θ98</a> ἀλλὰ παρήϊξεν κοίλας ἐπὶ νῆας Ἀχαιῶν.</p>
<p><a>Θ99</a> Τυδεΐδης δ᾽ αὐτός περ ἐὼν προμάχοισιν ἐμίχθη,</p>
<p><a>Θ100</a> στῆ δὲ πρόσθ᾽ ἵππων Νηληϊάδαο γέροντος,</p>
<p><a>Θ101</a> καί μιν φωνήσας ἔπεα πτερόεντα προσηύδα:</p>
<p><a>Θ102</a> ὦ γέρον ἦ μάλα δή σε νέοι τείρουσι μαχηταί,</p>
<p><a>Θ103</a> σὴ δὲ βίη λέλυται, χαλεπὸν δέ σε γῆρας ὀπάζει,</p>
<p><a>Θ104</a> ἠπεδανὸς δέ νύ τοι θεράπων, βραδέες δέ τοι ἵπποι.</p>
<p><a>Θ105</a> ἀλλ᾽ ἄγ᾽ ἐμῶν ὀχέων ἐπιβήσεο, ὄφρα ἴδηαι</p>
<p><a>Θ106</a> οἷοι Τρώϊοι ἵπποι ἐπιστάμενοι πεδίοιο</p>
<p><a>Θ107</a> κραιπνὰ μάλ᾽ ἔνθα καὶ ἔνθα διωκέμεν ἠδὲ φέβεσθαι,</p>
<p><a>Θ108</a> οὕς ποτ᾽ ἀπ᾽ Αἰνείαν ἑλόμην μήστωρε φόβοιο.</p>
<p><a>Θ109</a> τούτω μὲν θεράποντε κομείτων, τώδε δὲ νῶϊ</p>
<p><a>Θ110</a> Τρωσὶν ἐφ᾽ ἱπποδάμοις ἰθύνομεν, ὄφρα καὶ Ἕκτωρ</p>
<p><a>Θ111</a> εἴσεται εἰ καὶ ἐμὸν δόρυ μαίνεται ἐν παλάμῃσιν.</p>
<p><a>Θ112</a> ὣς ἔφατ᾽, οὐδ᾽ ἀπίθησε Γερήνιος ἱππότα Νέστωρ.</p>
<p><a>Θ113</a> Νεστορέας μὲν ἔπειθ᾽ ἵππους θεράποντε κομείτην</p>
<p><a>Θ114</a> ἴφθιμοι Σθένελός τε καὶ Εὐρυμέδων ἀγαπήνωρ.</p>
<p><a>Θ115</a> τὼ δ᾽ εἰς ἀμφοτέρω Διομήδεος ἅρματα βήτην:</p>
<p><a>Θ116</a> Νέστωρ δ᾽ ἐν χείρεσσι λάβ᾽ ἡνία σιγαλόεντα,</p>
<p><a>Θ117</a> μάστιξεν δ᾽ ἵππους: τάχα δ᾽ Ἕκτορος ἄγχι γένοντο.</p>
<p><a>Θ118</a> τοῦ δ᾽ ἰθὺς μεμαῶτος ἀκόντισε Τυδέος υἱός:</p>
<p><a>Θ119</a> καὶ τοῦ μέν ῥ᾽ ἀφάμαρτεν, ὃ δ᾽ ἡνίοχον θεράποντα</p>
<p><a>Θ120</a> υἱὸν ὑπερθύμου Θηβαίου Ἠνιοπῆα</p>
<p><a>Θ121</a> ἵππων ἡνί᾽ ἔχοντα βάλε στῆθος παρὰ μαζόν.</p>
<p><a>Θ122</a> ἤριπε δ᾽ ἐξ ὀχέων, ὑπερώησαν δέ οἱ ἵπποι</p>
<p><a>Θ123</a> ὠκύποδες: τοῦ δ᾽ αὖθι λύθη ψυχή τε μένος τε.</p>
<p><a>Θ124</a> Ἕκτορα δ᾽ αἰνὸν ἄχος πύκασε φρένας ἡνιόχοιο:</p>
<p><a>Θ125</a> τὸν μὲν ἔπειτ᾽ εἴασε καὶ ἀχνύμενός περ ἑταίρου</p>
<p><a>Θ126</a> κεῖσθαι, ὃ δ᾽ ἡνίοχον μέθεπε θρασύν: οὐδ᾽ ἄρ᾽ ἔτι δὴν</p>
<p><a>Θ127</a> ἵππω δευέσθην σημάντορος: αἶψα γὰρ εὗρεν</p>
<p><a>Θ128</a> Ἰφιτίδην Ἀρχεπτόλεμον θρασύν, ὅν ῥα τόθ᾽ ἵππων</p>
<p><a>Θ129</a> ὠκυπόδων ἐπέβησε, δίδου δέ οἱ ἡνία χερσίν.</p>
<p><a>Θ130</a> ἔνθά κε λοιγὸς ἔην καὶ ἀμήχανα ἔργα γένοντο,</p>
<p><a>Θ131</a> καί νύ κε σήκασθεν κατὰ Ἴλιον ἠΰτε ἄρνες,</p>
<p><a>Θ132</a> εἰ μὴ ἄρ᾽ ὀξὺ νόησε πατὴρ ἀνδρῶν τε θεῶν τε:</p>
<p><a>Θ133</a> βροντήσας δ᾽ ἄρα δεινὸν ἀφῆκ᾽ ἀργῆτα κεραυνόν,</p>
<p><a>Θ134</a> κὰδ δὲ πρόσθ᾽ ἵππων Διομήδεος ἧκε χαμᾶζε:</p>
<p><a>Θ135</a> δεινὴ δὲ φλὸξ ὦρτο θεείου καιομένοιο,</p>
<p><a>Θ136</a> τὼ δ᾽ ἵππω δείσαντε καταπτήτην ὑπ᾽ ὄχεσφι:</p>
<p><a>Θ137</a> Νέστορα δ᾽ ἐκ χειρῶν φύγον ἡνία σιγαλόεντα,</p>
<p><a>Θ138</a> δεῖσε δ᾽ ὅ γ᾽ ἐν θυμῷ, Διομήδεα δὲ προσέειπε:</p>
<p><a>Θ139</a> Τυδεΐδη ἄγε δ᾽ αὖτε φόβον δ᾽ ἔχε μώνυχας ἵππους.</p>
<p><a>Θ140</a> ἦ οὐ γιγνώσκεις ὅ τοι ἐκ Διὸς οὐχ ἕπετ᾽ ἀλκή;</p>
<p><a>Θ141</a> νῦν μὲν γὰρ τούτῳ Κρονίδης Ζεὺς κῦδος ὀπάζει</p>
<p><a>Θ142</a> σήμερον: ὕστερον αὖτε καὶ ἡμῖν, αἴ κ᾽ ἐθέλῃσι,</p>
<p><a>Θ143</a> δώσει: ἀνὴρ δέ κεν οὔ τι Διὸς νόον εἰρύσσαιτο</p>
<p><a>Θ144</a> οὐδὲ μάλ᾽ ἴφθιμος, ἐπεὶ ἦ πολὺ φέρτερός ἐστι.</p>
<p><a>Θ145</a> τὸν δ᾽ ἠμείβετ᾽ ἔπειτα βοὴν ἀγαθὸς Διομήδης:</p>
<p><a>Θ146</a> ναὶ δὴ ταῦτά γε πάντα γέρον κατὰ μοῖραν ἔειπες:</p>
<p><a>Θ147</a> ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει:</p>
<p><a>Θ148</a> Ἕκτωρ γάρ ποτε φήσει ἐνὶ Τρώεσσ᾽ ἀγορεύων:</p>
<p><a>Θ149</a> Τυδεΐδης ὑπ᾽ ἐμεῖο φοβεύμενος ἵκετο νῆας.</p>
<p><a>Θ150</a> ὥς ποτ᾽ ἀπειλήσει: τότε μοι χάνοι εὐρεῖα χθών.</p>
<p><a>Θ151</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Θ152</a> ὤ μοι Τυδέος υἱὲ δαΐφρονος, οἷον ἔειπες.</p>
<p><a>Θ153</a> εἴ περ γάρ σ᾽ Ἕκτωρ γε κακὸν καὶ ἀνάλκιδα φήσει,</p>
<p><a>Θ154</a> ἀλλ᾽ οὐ πείσονται Τρῶες καὶ Δαρδανίωνες</p>
<p><a>Θ155</a> καὶ Τρώων ἄλοχοι μεγαθύμων ἀσπιστάων,</p>
<p><a>Θ156</a> τάων ἐν κονίῃσι βάλες θαλεροὺς παρακοίτας.</p>
<p><a>Θ157</a> ὣς ἄρα φωνήσας φύγαδε τράπε μώνυχας ἵππους</p>
<p><a>Θ158</a> αὖτις ἀν᾽ ἰωχμόν: ἐπὶ δὲ Τρῶές τε καὶ Ἕκτωρ</p>
<p><a>Θ159</a> ἠχῇ θεσπεσίῃ βέλεα στονόεντα χέοντο.</p>
<p><a>Θ160</a> τῷ δ᾽ ἐπὶ μακρὸν ἄϋσε μέγας κορυθαίολος Ἕκτωρ:</p>
<p><a>Θ161</a> Τυδεΐδη περὶ μέν σε τίον Δαναοὶ ταχύπωλοι</p>
<p><a>Θ162</a> ἕδρῃ τε κρέασίν τε ἰδὲ πλείοις δεπάεσσι:</p>
<p><a>Θ163</a> νῦν δέ σ᾽ ἀτιμήσουσι: γυναικὸς ἄρ᾽ ἀντὶ τέτυξο.</p>
<p><a>Θ164</a> ἔρρε κακὴ γλήνη, ἐπεὶ οὐκ εἴξαντος ἐμεῖο</p>
<p><a>Θ165</a> πύργων ἡμετέρων ἐπιβήσεαι, οὐδὲ γυναῖκας</p>
<p><a>Θ166</a> ἄξεις ἐν νήεσσι: πάρος τοι δαίμονα δώσω.</p>
<p><a>Θ167</a> ὣς φάτο, Τυδεΐδης δὲ διάνδιχα μερμήριξεν</p>
<p><a>Θ168</a> ἵππους τε στρέψαι καὶ ἐναντίβιον μαχέσασθαι.</p>
<p><a>Θ169</a> τρὶς μὲν μερμήριξε κατὰ φρένα καὶ κατὰ θυμόν,</p>
<p><a>Θ170</a> τρὶς δ᾽ ἄρ᾽ ἀπ᾽ Ἰδαίων ὀρέων κτύπε μητίετα Ζεὺς</p>
<p><a>Θ171</a> σῆμα τιθεὶς Τρώεσσι μάχης ἑτεραλκέα νίκην.</p>
<p><a>Θ172</a> Ἕκτωρ δὲ Τρώεσσιν ἐκέκλετο μακρὸν ἀΰσας:</p>
<p><a>Θ173</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
<p><a>Θ174</a> ἀνέρες ἔστε φίλοι, μνήσασθε δὲ θούριδος ἀλκῆς.</p>
<p><a>Θ175</a> γιγνώσκω δ᾽ ὅτι μοι πρόφρων κατένευσε Κρονίων</p>
<p><a>Θ176</a> νίκην καὶ μέγα κῦδος, ἀτὰρ Δαναοῖσί γε πῆμα:</p>
<p><a>Θ177</a> νήπιοι οἳ ἄρα δὴ τάδε τείχεα μηχανόωντο</p>
<p><a>Θ178</a> ἀβλήχρ᾽ οὐδενόσωρα: τὰ δ᾽ οὐ μένος ἁμὸν ἐρύξει:</p>
<p><a>Θ179</a> ἵπποι δὲ ῥέα τάφρον ὑπερθορέονται ὀρυκτήν.</p>
<p><a>Θ180</a> ἀλλ᾽ ὅτε κεν δὴ νηυσὶν ἔπι γλαφυρῇσι γένωμαι,</p>
<p><a>Θ181</a> μνημοσύνη τις ἔπειτα πυρὸς δηΐοιο γενέσθω,</p>
<p><a>Θ182</a> ὡς πυρὶ νῆας ἐνιπρήσω, κτείνω δὲ καὶ αὐτοὺς</p>
<p><a>Θ183</a> Ἀργείους παρὰ νηυσὶν ἀτυζομένους ὑπὸ καπνοῦ.</p>
<p><a>Θ184</a> ὣς εἰπὼν ἵπποισιν ἐκέκλετο φώνησέν τε:</p>
<p><a>Θ185</a> Ξάνθέ τε καὶ σὺ Πόδαργε καὶ Αἴθων Λάμπέ τε δῖε</p>
<p><a>Θ186</a> νῦν μοι τὴν κομιδὴν ἀποτίνετον, ἣν μάλα πολλὴν</p>
<p><a>Θ187</a> Ἀνδρομάχη θυγάτηρ μεγαλήτορος Ἠετίωνος</p>
<p><a>Θ188</a> ὑμῖν πὰρ προτέροισι μελίφρονα πυρὸν ἔθηκεν</p>
<p><a>Θ189</a> οἶνόν τ᾽ ἐγκεράσασα πιεῖν, ὅτε θυμὸς ἀνώγοι,</p>
<p><a>Θ190</a> ἢ ἐμοί, ὅς πέρ οἱ θαλερὸς πόσις εὔχομαι εἶναι.</p>
<p><a>Θ191</a> ἀλλ᾽ ἐφομαρτεῖτον καὶ σπεύδετον ὄφρα λάβωμεν</p>
<p><a>Θ192</a> ἀσπίδα Νεστορέην, τῆς νῦν κλέος οὐρανὸν ἵκει</p>
<p><a>Θ193</a> πᾶσαν χρυσείην ἔμεναι, κανόνας τε καὶ αὐτήν,</p>
<p><a>Θ194</a> αὐτὰρ ἀπ᾽ ὤμοιιν Διομήδεος ἱπποδάμοιο</p>
<p><a>Θ195</a> δαιδάλεον θώρηκα, τὸν Ἥφαιστος κάμε τεύχων.</p>
<p><a>Θ196</a> εἰ τούτω κε λάβοιμεν, ἐελποίμην κεν Ἀχαιοὺς</p>
<p><a>Θ197</a> αὐτονυχὶ νηῶν ἐπιβησέμεν ὠκειάων.</p>
<p><a>Θ198</a> ὣς ἔφατ᾽ εὐχόμενος, νεμέσησε δὲ πότνια Ἥρη,</p>
<p><a>Θ199</a> σείσατο δ᾽ εἰνὶ θρόνῳ, ἐλέλιξε δὲ μακρὸν Ὄλυμπον,</p>
<p><a>Θ200</a> καί ῥα Ποσειδάωνα μέγαν θεὸν ἀντίον ηὔδα:</p>
<p><a>Θ201</a> ὢ πόποι ἐννοσίγαι᾽ εὐρυσθενές, οὐδέ νυ σοί περ</p>
<p><a>Θ202</a> ὀλλυμένων Δαναῶν ὀλοφύρεται ἐν φρεσὶ θυμός.</p>
<p><a>Θ203</a> οἳ δέ τοι εἰς Ἑλίκην τε καὶ Αἰγὰς δῶρ᾽ ἀνάγουσι</p>
<p><a>Θ204</a> πολλά τε καὶ χαρίεντα: σὺ δέ σφισι βούλεο νίκην.</p>
<p><a>Θ205</a> εἴ περ γάρ κ᾽ ἐθέλοιμεν, ὅσοι Δαναοῖσιν ἀρωγοί,</p>
<p><a>Θ206</a> Τρῶας ἀπώσασθαι καὶ ἐρυκέμεν εὐρύοπα Ζῆν,</p>
<p><a>Θ207</a> αὐτοῦ κ᾽ ἔνθ᾽ ἀκάχοιτο καθήμενος οἶος ἐν Ἴδῃ.</p>
<p><a>Θ208</a> τὴν δὲ μέγ᾽ ὀχθήσας προσέφη κρείων ἐνοσίχθων:</p>
<p><a>Θ209</a> Ἥρη ἀπτοεπὲς ποῖον τὸν μῦθον ἔειπες.</p>
<p><a>Θ210</a> οὐκ ἂν ἔγωγ᾽ ἐθέλοιμι Διὶ Κρονίωνι μάχεσθαι</p>
<p><a>Θ211</a> ἡμέας τοὺς ἄλλους, ἐπεὶ ἦ πολὺ φέρτερός ἐστιν.</p>
<p><a>Θ212</a> ὣς οἳ μὲν τοιαῦτα πρὸς ἀλλήλους ἀγόρευον:</p>
<p><a>Θ213</a> τῶν δ᾽ ὅσον ἐκ νηῶν ἀπὸ πύργου τάφρος ἔεργε</p>
<p><a>Θ214</a> πλῆθεν ὁμῶς ἵππων τε καὶ ἀνδρῶν ἀσπιστάων</p>
<p><a>Θ215</a> εἰλομένων: εἴλει δὲ θοῷ ἀτάλαντος Ἄρηϊ</p>
<p><a>Θ216</a> Ἕκτωρ Πριαμίδης, ὅτε οἱ Ζεὺς κῦδος ἔδωκε.</p>
<p><a>Θ217</a> καί νύ κ᾽ ἐνέπρησεν πυρὶ κηλέῳ νῆας ἐΐσας,</p>
<p><a>Θ218</a> εἰ μὴ ἐπὶ φρεσὶ θῆκ᾽ Ἀγαμέμνονι πότνια Ἥρη</p>
<p><a>Θ219</a> αὐτῷ ποιπνύσαντι θοῶς ὀτρῦναι Ἀχαιούς.</p>
<p><a>Θ220</a> βῆ δ᾽ ἰέναι παρά τε κλισίας καὶ νῆας Ἀχαιῶν</p>
<p><a>Θ221</a> πορφύρεον μέγα φᾶρος ἔχων ἐν χειρὶ παχείῃ,</p>
<p><a>Θ222</a> στῆ δ᾽ ἐπ᾽ Ὀδυσσῆος μεγακήτεϊ νηῒ μελαίνῃ,</p>
<p><a>Θ223</a> ἥ ῥ᾽ ἐν μεσσάτῳ ἔσκε γεγωνέμεν ἀμφοτέρωσε,</p>
<p><a>Θ224</a> ἠμὲν ἐπ᾽ Αἴαντος κλισίας Τελαμωνιάδαο</p>
<p><a>Θ225</a> ἠδ᾽ ἐπ᾽ Ἀχιλλῆος, τοί ῥ᾽ ἔσχατα νῆας ἐΐσας</p>
<p><a>Θ226</a> εἴρυσαν, ἠνορέῃ πίσυνοι καὶ κάρτεϊ χειρῶν:</p>
<p><a>Θ227</a> ἤϋσεν δὲ διαπρύσιον Δαναοῖσι γεγωνώς:</p>
<p><a>Θ228</a> αἰδὼς Ἀργεῖοι, κάκ᾽ ἐλέγχεα, εἶδος ἀγητοί:</p>
<p><a>Θ229</a> πῇ ἔβαν εὐχωλαί, ὅτε δὴ φάμεν εἶναι ἄριστοι,</p>
<p><a>Θ230</a> ἃς ὁπότ᾽ ἐν Λήμνῳ κενεαυχέες ἠγοράασθε,</p>
<p><a>Θ231</a> ἔσθοντες κρέα πολλὰ βοῶν ὀρθοκραιράων</p>
<p><a>Θ232</a> πίνοντες κρητῆρας ἐπιστεφέας οἴνοιο,</p>
<p><a>Θ233</a> Τρώων ἄνθ᾽ ἑκατόν τε διηκοσίων τε ἕκαστος</p>
<p><a>Θ234</a> στήσεσθ᾽ ἐν πολέμῳ: νῦν δ᾽ οὐδ᾽ ἑνὸς ἄξιοί εἰμεν</p>
<p><a>Θ235</a> Ἕκτορος, ὃς τάχα νῆας ἐνιπρήσει πυρὶ κηλέῳ.</p>
<p><a>Θ236</a> Ζεῦ πάτερ, ἦ ῥά τιν᾽ ἤδη ὑπερμενέων βασιλήων</p>
<p><a>Θ237</a> τῇδ᾽ ἄτῃ ἄασας καί μιν μέγα κῦδος ἀπηύρας;</p>
<p><a>Θ238</a> οὐ μὲν δή ποτέ φημι τεὸν περικαλλέα βωμὸν</p>
<p><a>Θ239</a> νηῒ πολυκλήϊδι παρελθέμεν ἐνθάδε ἔρρων,</p>
<p><a>Θ240</a> ἀλλ᾽ ἐπὶ πᾶσι βοῶν δημὸν καὶ μηρί᾽ ἔκηα</p>
<p><a>Θ241</a> ἱέμενος Τροίην εὐτείχεον ἐξαλαπάξαι.</p>
<p><a>Θ242</a> ἀλλὰ Ζεῦ τόδε πέρ μοι ἐπικρήηνον ἐέλδωρ:</p>
<p><a>Θ243</a> αὐτοὺς δή περ ἔασον ὑπεκφυγέειν καὶ ἀλύξαι,</p>
<p><a>Θ244</a> μηδ᾽ οὕτω Τρώεσσιν ἔα δάμνασθαι Ἀχαιούς.</p>
<p><a>Θ245</a> ὣς φάτο, τὸν δὲ πατὴρ ὀλοφύρατο δάκρυ χέοντα,</p>
<p><a>Θ246</a> νεῦσε δέ οἱ λαὸν σόον ἔμμεναι οὐδ᾽ ἀπολέσθαι.</p>
<p><a>Θ247</a> αὐτίκα δ᾽ αἰετὸν ἧκε τελειότατον πετεηνῶν,</p>
<p><a>Θ248</a> νεβρὸν ἔχοντ᾽ ὀνύχεσσι τέκος ἐλάφοιο ταχείης:</p>
<p><a>Θ249</a> πὰρ δὲ Διὸς βωμῷ περικαλλέϊ κάββαλε νεβρόν,</p>
<p><a>Θ250</a> ἔνθα πανομφαίῳ Ζηνὶ ῥέζεσκον Ἀχαιοί.</p>
<p><a>Θ251</a> οἳ δ᾽ ὡς οὖν εἴδονθ᾽ ὅ τ᾽ ἄρ᾽ ἐκ Διὸς ἤλυθεν ὄρνις,</p>
<p><a>Θ252</a> μᾶλλον ἐπὶ Τρώεσσι θόρον, μνήσαντο δὲ χάρμης.</p>
<p><a>Θ253</a> ἔνθ᾽ οὔ τις πρότερος Δαναῶν πολλῶν περ ἐόντων</p>
<p><a>Θ254</a> εὔξατο Τυδεΐδαο πάρος σχέμεν ὠκέας ἵππους</p>
<p><a>Θ255</a> τάφρου τ᾽ ἐξελάσαι καὶ ἐναντίβιον μαχέσασθαι,</p>
<p><a>Θ256</a> ἀλλὰ πολὺ πρῶτος Τρώων ἕλεν ἄνδρα κορυστὴν</p>
<p><a>Θ257</a> Φραδμονίδην Ἀγέλαον: ὃ μὲν φύγαδ᾽ ἔτραπεν ἵππους:</p>
<p><a>Θ258</a> τῷ δὲ μεταστρεφθέντι μεταφρένῳ ἐν δόρυ πῆξεν</p>
<p><a>Θ259</a> ὤμων μεσσηγύς, διὰ δὲ στήθεσφιν ἔλασσεν:</p>
<p><a>Θ260</a> ἤριπε δ᾽ ἐξ ὀχέων, ἀράβησε δὲ τεύχε᾽ ἐπ᾽ αὐτῷ.</p>
<p><a>Θ261</a> τὸν δὲ μετ᾽ Ἀτρεΐδαι Ἀγαμέμνων καὶ Μενέλαος,</p>
<p><a>Θ262</a> τοῖσι δ᾽ ἐπ᾽ Αἴαντες θοῦριν ἐπιειμένοι ἀλκήν,</p>
<p><a>Θ263</a> τοῖσι δ᾽ ἐπ᾽ Ἰδομενεὺς καὶ ὀπάων Ἰδομενῆος</p>
<p><a>Θ264</a> Μηριόνης ἀτάλαντος Ἐνυαλίῳ ἀνδρειφόντῃ,</p>
<p><a>Θ265</a> τοῖσι δ᾽ ἐπ᾽ Εὐρύπυλος Εὐαίμονος ἀγλαὸς υἱός:</p>
<p><a>Θ266</a> Τεῦκρος δ᾽ εἴνατος ἦλθε παλίντονα τόξα τιταίνων,</p>
<p><a>Θ267</a> στῆ δ᾽ ἄρ᾽ ὑπ᾽ Αἴαντος σάκεϊ Τελαμωνιάδαο.</p>
<p><a>Θ268</a> ἔνθ᾽ Αἴας μὲν ὑπεξέφερεν σάκος: αὐτὰρ ὅ γ᾽ ἥρως</p>
<p><a>Θ269</a> παπτήνας, ἐπεὶ ἄρ τιν᾽ ὀϊστεύσας ἐν ὁμίλῳ</p>
<p><a>Θ270</a> βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,</p>
<p><a>Θ271</a> αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν</p>
<p><a>Θ272</a> εἰς Αἴανθ᾽: ὃ δέ μιν σάκεϊ κρύπτασκε φαεινῷ.</p>
<p><a>Θ273</a> ἔνθα τίνα πρῶτον Τρώων ἕλε Τεῦκρος ἀμύμων;</p>
<p><a>Θ274</a> Ὀρσίλοχον μὲν πρῶτα καὶ Ὄρμενον ἠδ᾽ Ὀφελέστην</p>
<p><a>Θ275</a> Δαίτορά τε Χρομίον τε καὶ ἀντίθεον Λυκοφόντην</p>
<p><a>Θ276</a> καὶ Πολυαιμονίδην Ἀμοπάονα καὶ Μελάνιππον,</p>
<p><a>Θ277</a> πάντας ἐπασσυτέρους πέλασε χθονὶ πουλυβοτείρῃ.</p>
<p><a>Θ278</a> τὸν δὲ ἰδὼν γήθησεν ἄναξ ἀνδρῶν Ἀγαμέμνων</p>
<p><a>Θ279</a> τόξου ἄπο κρατεροῦ Τρώων ὀλέκοντα φάλαγγας:</p>
<p><a>Θ280</a> στῆ δὲ παρ᾽ αὐτὸν ἰὼν καί μιν πρὸς μῦθον ἔειπε:</p>
<p><a>Θ281</a> Τεῦκρε φίλη κεφαλή, Τελαμώνιε κοίρανε λαῶν</p>
<p><a>Θ282</a> βάλλ᾽ οὕτως, αἴ κέν τι φόως Δαναοῖσι γένηαι</p>
<p><a>Θ283</a> πατρί τε σῷ Τελαμῶνι, ὅ σ᾽ ἔτρεφε τυτθὸν ἐόντα,</p>
<p><a>Θ284</a> καί σε νόθον περ ἐόντα κομίσσατο ᾧ ἐνὶ οἴκῳ:</p>
<p><a>Θ285</a> τὸν καὶ τηλόθ᾽ ἐόντα ἐϋκλείης ἐπίβησον.</p>
<p><a>Θ286</a> σοὶ δ᾽ ἐγὼ ἐξερέω ὡς καὶ τετελεσμένον ἔσται:</p>
<p><a>Θ287</a> αἴ κέν μοι δώῃ Ζεύς τ᾽ αἰγίοχος καὶ Ἀθήνη</p>
<p><a>Θ288</a> Ἰλίου ἐξαλαπάξαι ἐϋκτίμενον πτολίεθρον,</p>
<p><a>Θ289</a> πρώτῳ τοι μετ᾽ ἐμὲ πρεσβήϊον ἐν χερὶ θήσω,</p>
<p><a>Θ290</a> ἢ τρίποδ᾽ ἠὲ δύω ἵππους αὐτοῖσιν ὄχεσφιν</p>
<p><a>Θ291</a> ἠὲ γυναῖχ᾽, ἥ κέν τοι ὁμὸν λέχος εἰσαναβαίνοι.</p>
<p><a>Θ292</a> τὸν δ᾽ ἀπαμειβόμενος προσεφώνεε Τεῦκρος ἀμύμων:</p>
<p><a>Θ293</a> Ἀτρεΐδη κύδιστε τί με σπεύδοντα καὶ αὐτὸν</p>
<p><a>Θ294</a> ὀτρύνεις; οὐ μέν τοι ὅση δύναμίς γε πάρεστι</p>
<p><a>Θ295</a> παύομαι, ἀλλ᾽ ἐξ οὗ προτὶ Ἴλιον ὠσάμεθ᾽ αὐτοὺς</p>
<p><a>Θ296</a> ἐκ τοῦ δὴ τόξοισι δεδεγμένος ἄνδρας ἐναίρω.</p>
<p><a>Θ297</a> ὀκτὼ δὴ προέηκα τανυγλώχινας ὀϊστούς,</p>
<p><a>Θ298</a> πάντες δ᾽ ἐν χροῒ πῆχθεν ἀρηϊθόων αἰζηῶν:</p>
<p><a>Θ299</a> τοῦτον δ᾽ οὐ δύναμαι βαλέειν κύνα λυσσητῆρα.</p>
<p><a>Θ300</a> ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν</p>
<p><a>Θ301</a> Ἕκτορος ἀντικρύ, βαλέειν δέ ἑ ἵετο θυμός:</p>
<p><a>Θ302</a> καὶ τοῦ μέν ῥ᾽ ἀφάμαρθ᾽, ὃ δ᾽ ἀμύμονα Γοργυθίωνα</p>
<p><a>Θ303</a> υἱὸν ἐῢν Πριάμοιο κατὰ στῆθος βάλεν ἰῷ,</p>
<p><a>Θ304</a> τόν ῥ᾽ ἐξ Αἰσύμηθεν ὀπυιομένη τέκε μήτηρ</p>
<p><a>Θ305</a> καλὴ Καστιάνειρα δέμας ἐϊκυῖα θεῇσι.</p>
<p><a>Θ306</a> μήκων δ᾽ ὡς ἑτέρωσε κάρη βάλεν, ἥ τ᾽ ἐνὶ κήπῳ</p>
<p><a>Θ307</a> καρπῷ βριθομένη νοτίῃσί τε εἰαρινῇσιν,</p>
<p><a>Θ308</a> ὣς ἑτέρωσ᾽ ἤμυσε κάρη πήληκι βαρυνθέν.</p>
<p><a>Θ309</a> Τεῦκρος δ᾽ ἄλλον ὀϊστὸν ἀπὸ νευρῆφιν ἴαλλεν</p>
<p><a>Θ310</a> Ἕκτορος ἀντικρύ, βαλέειν δέ ἑ ἵετο θυμός.</p>
<p><a>Θ311</a> ἀλλ᾽ ὅ γε καὶ τόθ᾽ ἅμαρτε: παρέσφηλεν γὰρ Ἀπόλλων:</p>
<p><a>Θ312</a> ἀλλ᾽ Ἀρχεπτόλεμον θρασὺν Ἕκτορος ἡνιοχῆα</p>
<p><a>Θ313</a> ἱέμενον πόλεμον δὲ βάλε στῆθος παρὰ μαζόν:</p>
<p><a>Θ314</a> ἤριπε δ᾽ ἐξ ὀχέων, ὑπερώησαν δέ οἱ ἵπποι</p>
<p><a>Θ315</a> ὠκύποδες: τοῦ δ᾽ αὖθι λύθη ψυχή τε μένος τε.</p>
<p><a>Θ316</a> Ἕκτορα δ᾽ αἰνὸν ἄχος πύκασε φρένας ἡνιόχοιο:</p>
<p><a>Θ317</a> τὸν μὲν ἔπειτ᾽ εἴασε καὶ ἀχνύμενός περ ἑταίρου,</p>
<p><a>Θ318</a> Κεβριόνην δ᾽ ἐκέλευσεν ἀδελφεὸν ἐγγὺς ἐόντα</p>
<p><a>Θ319</a> ἵππων ἡνί᾽ ἑλεῖν: ὃ δ᾽ ἄρ᾽ οὐκ ἀπίθησεν ἀκούσας.</p>
<p><a>Θ320</a> αὐτὸς δ᾽ ἐκ δίφροιο χαμαὶ θόρε παμφανόωντος</p>
<p><a>Θ321</a> σμερδαλέα ἰάχων: ὃ δὲ χερμάδιον λάβε χειρί,</p>
<p><a>Θ322</a> βῆ δ᾽ ἰθὺς Τεύκρου, βαλέειν δέ ἑ θυμὸς ἀνώγει.</p>
<p><a>Θ323</a> ἤτοι ὃ μὲν φαρέτρης ἐξείλετο πικρὸν ὀϊστόν,</p>
<p><a>Θ324</a> θῆκε δ᾽ ἐπὶ νευρῇ: τὸν δ᾽ αὖ κορυθαίολος Ἕκτωρ</p>
<p><a>Θ325</a> αὐερύοντα παρ᾽ ὦμον, ὅθι κληῒς ἀποέργει</p>
<p><a>Θ326</a> αὐχένα τε στῆθός τε, μάλιστα δὲ καίριόν ἐστι,</p>
<p><a>Θ327</a> τῇ ῥ᾽ ἐπὶ οἷ μεμαῶτα βάλεν λίθῳ ὀκριόεντι,</p>
<p><a>Θ328</a> ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,</p>
<p><a>Θ329</a> στῆ δὲ γνὺξ ἐριπών, τόξον δέ οἱ ἔκπεσε χειρός.</p>
<p><a>Θ330</a> Αἴας δ᾽ οὐκ ἀμέλησε κασιγνήτοιο πεσόντος,</p>
<p><a>Θ331</a> ἀλλὰ θέων περίβη καί οἱ σάκος ἀμφεκάλυψε.</p>
<p><a>Θ332</a> τὸν μὲν ἔπειθ᾽ ὑποδύντε δύω ἐρίηρες ἑταῖροι</p>
<p><a>Θ333</a> Μηκιστεὺς Ἐχίοιο πάϊς καὶ δῖος Ἀλάστωρ</p>
<p><a>Θ334</a> νῆας ἔπι γλαφυρὰς φερέτην βαρέα στενάχοντα.</p>
<p><a>Θ335</a> ἂψ δ᾽ αὖτις Τρώεσσιν Ὀλύμπιος ἐν μένος ὦρσεν:</p>
<p><a>Θ336</a> οἳ δ᾽ ἰθὺς τάφροιο βαθείης ὦσαν Ἀχαιούς:</p>
<p><a>Θ337</a> Ἕκτωρ δ᾽ ἐν πρώτοισι κίε σθένεϊ βλεμεαίνων.</p>
<p><a>Θ338</a> ὡς δ᾽ ὅτε τίς τε κύων συὸς ἀγρίου ἠὲ λέοντος</p>
<p><a>Θ339</a> ἅπτηται κατόπισθε ποσὶν ταχέεσσι διώκων</p>
<p><a>Θ340</a> ἰσχία τε γλουτούς τε, ἑλισσόμενόν τε δοκεύει,</p>
<p><a>Θ341</a> ὣς Ἕκτωρ ὤπαζε κάρη κομόωντας Ἀχαιούς,</p>
<p><a>Θ342</a> αἰὲν ἀποκτείνων τὸν ὀπίστατον: οἳ δὲ φέβοντο.</p>
<p><a>Θ343</a> αὐτὰρ ἐπεὶ διά τε σκόλοπας καὶ τάφρον ἔβησαν</p>
<p><a>Θ344</a> φεύγοντες, πολλοὶ δὲ δάμεν Τρώων ὑπὸ χερσίν,</p>
<p><a>Θ345</a> οἳ μὲν δὴ παρὰ νηυσὶν ἐρητύοντο μένοντες,</p>
<p><a>Θ346</a> ἀλλήλοισί τε κεκλόμενοι καὶ πᾶσι θεοῖσι</p>
<p><a>Θ347</a> χεῖρας ἀνίσχοντες μεγάλ᾽ εὐχετόωντο ἕκαστος:</p>
<p><a>Θ348</a> Ἕκτωρ δ᾽ ἀμφιπεριστρώφα καλλίτριχας ἵππους</p>
<p><a>Θ349</a> Γοργοῦς ὄμματ᾽ ἔχων ἠδὲ βροτολοιγοῦ Ἄρηος.</p>
<p><a>Θ350</a> τοὺς δὲ ἰδοῦσ᾽ ἐλέησε θεὰ λευκώλενος Ἥρη,</p>
<p><a>Θ351</a> αἶψα δ᾽ Ἀθηναίην ἔπεα πτερόεντα προσηύδα:</p>
<p><a>Θ352</a> ὢ πόποι αἰγιόχοιο Διὸς τέκος οὐκέτι νῶϊ</p>
<p><a>Θ353</a> ὀλλυμένων Δαναῶν κεκαδησόμεθ᾽ ὑστάτιόν περ;</p>
<p><a>Θ354</a> οἵ κεν δὴ κακὸν οἶτον ἀναπλήσαντες ὄλωνται</p>
<p><a>Θ355</a> ἀνδρὸς ἑνὸς ῥιπῇ, ὃ δὲ μαίνεται οὐκέτ᾽ ἀνεκτῶς</p>
<p><a>Θ356</a> Ἕκτωρ Πριαμίδης, καὶ δὴ κακὰ πολλὰ ἔοργε.</p>
<p><a>Θ357</a> τὴν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>Θ358</a> καὶ λίην οὗτός γε μένος θυμόν τ᾽ ὀλέσειε</p>
<p><a>Θ359</a> χερσὶν ὑπ᾽ Ἀργείων φθίμενος ἐν πατρίδι γαίῃ:</p>
<p><a>Θ360</a> ἀλλὰ πατὴρ οὑμὸς φρεσὶ μαίνεται οὐκ ἀγαθῇσι</p>
<p><a>Θ361</a> σχέτλιος, αἰὲν ἀλιτρός, ἐμῶν μενέων ἀπερωεύς:</p>
<p><a>Θ362</a> οὐδέ τι τῶν μέμνηται, ὅ οἱ μάλα πολλάκις υἱὸν</p>
<p><a>Θ363</a> τειρόμενον σώεσκον ὑπ᾽ Εὐρυσθῆος ἀέθλων.</p>
<p><a>Θ364</a> ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς</p>
<p><a>Θ365</a> τῷ ἐπαλεξήσουσαν ἀπ᾽ οὐρανόθεν προΐαλλεν.</p>
<p><a>Θ366</a> εἰ γὰρ ἐγὼ τάδε ᾔδε᾽ ἐνὶ φρεσὶ πευκαλίμῃσιν</p>
<p><a>Θ367</a> εὖτέ μιν εἰς Ἀΐδαο πυλάρταο προὔπεμψεν</p>
<p><a>Θ368</a> ἐξ Ἐρέβευς ἄξοντα κύνα στυγεροῦ Ἀΐδαο,</p>
<p><a>Θ369</a> οὐκ ἂν ὑπεξέφυγε Στυγὸς ὕδατος αἰπὰ ῥέεθρα.</p>
<p><a>Θ370</a> νῦν δ᾽ ἐμὲ μὲν στυγέει, Θέτιδος δ᾽ ἐξήνυσε βουλάς,</p>
<p><a>Θ371</a> ἥ οἱ γούνατ᾽ ἔκυσσε καὶ ἔλλαβε χειρὶ γενείου,</p>
<p><a>Θ372</a> λισσομένη τιμῆσαι Ἀχιλλῆα πτολίπορθον.</p>
<p><a>Θ373</a> ἔσται μὰν ὅτ᾽ ἂν αὖτε φίλην γλαυκώπιδα εἴπῃ.</p>
<p><a>Θ374</a> ἀλλὰ σὰ μὲν νῦν νῶϊν ἐπέντυε μώνυχας ἵππους,</p>
<p><a>Θ375</a> ὄφρ᾽ ἂν ἐγὼ καταδῦσα Διὸς δόμον αἰγιόχοιο</p>
<p><a>Θ376</a> τεύχεσιν ἐς πόλεμον θωρήξομαι, ὄφρα ἴδωμαι</p>
<p><a>Θ377</a> ἢ νῶϊ Πριάμοιο πάϊς κορυθαίολος Ἕκτωρ</p>
<p><a>Θ378</a> γηθήσει προφανέντε ἀνὰ πτολέμοιο γεφύρας,</p>
<p><a>Θ379</a> ἦ τις καὶ Τρώων κορέει κύνας ἠδ᾽ οἰωνοὺς</p>
<p><a>Θ380</a> δημῷ καὶ σάρκεσσι, πεσὼν ἐπὶ νηυσὶν Ἀχαιῶν.</p>
<p><a>Θ381</a> ὣς ἔφατ᾽, οὐδ᾽ ἀπίθησε θεὰ λευκώλενος Ἥρη.</p>
<p><a>Θ382</a> ἣ μὲν ἐποιχομένη χρυσάμπυκας ἔντυεν ἵππους</p>
<p><a>Θ383</a> Ἥρη πρέσβα θεὰ θυγάτηρ μεγάλοιο Κρόνοιο:</p>
<p><a>Θ384</a> αὐτὰρ Ἀθηναίη κούρη Διὸς αἰγιόχοιο</p>
<p><a>Θ385</a> πέπλον μὲν κατέχευεν ἑανὸν πατρὸς ἐπ᾽ οὔδει</p>
<p><a>Θ386</a> ποικίλον, ὅν ῥ᾽ αὐτὴ ποιήσατο καὶ κάμε χερσίν,</p>
<p><a>Θ387</a> ἣ δὲ χιτῶν᾽ ἐνδῦσα Διὸς νεφεληγερέταο</p>
<p><a>Θ388</a> τεύχεσιν ἐς πόλεμον θωρήσσετο δακρυόεντα.</p>
<p><a>Θ389</a> ἐς δ᾽ ὄχεα φλόγεα ποσὶ βήσετο, λάζετο δ᾽ ἔγχος</p>
<p><a>Θ390</a> βριθὺ μέγα στιβαρόν, τῷ δάμνησι στίχας ἀνδρῶν</p>
<p><a>Θ391</a> ἡρώων, τοῖσίν τε κοτέσσεται ὀβριμοπάτρη.</p>
<p><a>Θ392</a> Ἥρη δὲ μάστιγι θοῶς ἐπεμαίετ᾽ ἄρ᾽ ἵππους:</p>
<p><a>Θ393</a> αὐτόμαται δὲ πύλαι μύκον οὐρανοῦ ἃς ἔχον Ὧραι,</p>
<p><a>Θ394</a> τῇς ἐπιτέτραπται μέγας οὐρανὸς Οὔλυμπός τε</p>
<p><a>Θ395</a> ἠμὲν ἀνακλῖναι πυκινὸν νέφος ἠδ᾽ ἐπιθεῖναι.</p>
<p><a>Θ396</a> τῇ ῥα δι᾽ αὐτάων κεντρηνεκέας ἔχον ἵππους.</p>
<p><a>Θ397</a> Ζεὺς δὲ πατὴρ Ἴδηθεν ἐπεὶ ἴδε χώσατ᾽ ἄρ᾽ αἰνῶς,</p>
<p><a>Θ398</a> Ἶριν δ᾽ ὄτρυνε χρυσόπτερον ἀγγελέουσαν:</p>
<p><a>Θ399</a> βάσκ᾽ ἴθι Ἶρι ταχεῖα, πάλιν τρέπε μηδ᾽ ἔα ἄντην</p>
<p><a>Θ400</a> ἔρχεσθ᾽: οὐ γὰρ καλὰ συνοισόμεθα πτόλεμον δέ.</p>
<p><a>Θ401</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
<p><a>Θ402</a> γυιώσω μέν σφωϊν ὑφ᾽ ἅρμασιν ὠκέας ἵππους,</p>
<p><a>Θ403</a> αὐτὰς δ᾽ ἐκ δίφρου βαλέω κατά θ᾽ ἅρματα ἄξω:</p>
<p><a>Θ404</a> οὐδέ κεν ἐς δεκάτους περιτελλομένους ἐνιαυτοὺς</p>
<p><a>Θ405</a> ἕλκε᾽ ἀπαλθήσεσθον, ἅ κεν μάρπτῃσι κεραυνός:</p>
<p><a>Θ406</a> ὄφρα ἰδῇ γλαυκῶπις ὅτ᾽ ἂν ᾧ πατρὶ μάχηται.</p>
<p><a>Θ407</a> Ἥρῃ δ᾽ οὔ τι τόσον νεμεσίζομαι οὐδὲ χολοῦμαι:</p>
<p><a>Θ408</a> αἰεὶ γάρ μοι ἔωθεν ἐνικλᾶν ὅττί κεν εἴπω.</p>
<p><a>Θ409</a> ὣς ἔφατ᾽, ὦρτο δὲ Ἶρις ἀελλόπος ἀγγελέουσα,</p>
<p><a>Θ410</a> βῆ δ᾽ ἐξ Ἰδαίων ὀρέων ἐς μακρὸν Ὄλυμπον.</p>
<p><a>Θ411</a> πρώτῃσιν δὲ πύλῃσι πολυπτύχου Οὐλύμποιο</p>
<p><a>Θ412</a> ἀντομένη κατέρυκε, Διὸς δέ σφ᾽ ἔννεπε μῦθον:</p>
<p><a>Θ413</a> πῇ μέματον; τί σφῶϊν ἐνὶ φρεσὶ μαίνεται ἦτορ;</p>
<p><a>Θ414</a> οὐκ ἐάᾳ Κρονίδης ἐπαμυνέμεν Ἀργείοισιν.</p>
<p><a>Θ415</a> ὧδε γὰρ ἠπείλησε Κρόνου πάϊς, ᾗ τελέει περ,</p>
<p><a>Θ416</a> γυιώσειν μὲν σφῶϊν ὑφ᾽ ἅρμασιν ὠκέας ἵππους,</p>
<p><a>Θ417</a> αὐτὰς δ᾽ ἐκ δίφρου βαλέειν κατά θ᾽ ἅρματα ἄξειν:</p>
<p><a>Θ418</a> οὐδέ κεν ἐς δεκάτους περιτελλομένους ἐνιαυτοὺς</p>
<p><a>Θ419</a> ἕλκε᾽ ἀπαλθήσεσθον, ἅ κεν μάρπτῃσι κεραυνός:</p>
<p><a>Θ420</a> ὄφρα ἰδῇς γλαυκῶπι ὅτ᾽ ἂν σῷ πατρὶ μάχηαι.</p>
<p><a>Θ421</a> Ἥρῃ δ᾽ οὔ τι τόσον νεμεσίζεται οὐδὲ χολοῦται:</p>
<p><a>Θ422</a> αἰεὶ γάρ οἱ ἔωθεν ἐνικλᾶν ὅττι κεν εἴπῃ:</p>
<p><a>Θ423</a> ἀλλὰ σύ γ᾽ αἰνοτάτη κύον ἀδεὲς εἰ ἐτεόν γε</p>
<p><a>Θ424</a> τολμήσεις Διὸς ἄντα πελώριον ἔγχος ἀεῖραι.</p>
<p><a>Θ425</a> ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις,</p>
<p><a>Θ426</a> αὐτὰρ Ἀθηναίην Ἥρη πρὸς μῦθον ἔειπεν:</p>
<p><a>Θ427</a> ὢ πόποι αἰγιόχοιο Διὸς τέκος, οὐκέτ᾽ ἔγωγε</p>
<p><a>Θ428</a> νῶϊ ἐῶ Διὸς ἄντα βροτῶν ἕνεκα πτολεμίζειν:</p>
<p><a>Θ429</a> τῶν ἄλλος μὲν ἀποφθίσθω, ἄλλος δὲ βιώτω,</p>
<p><a>Θ430</a> ὅς κε τύχῃ: κεῖνος δὲ τὰ ἃ φρονέων ἐνὶ θυμῷ</p>
<p><a>Θ431</a> Τρωσί τε καὶ Δαναοῖσι δικαζέτω, ὡς ἐπιεικές.</p>
<p><a>Θ432</a> ὣς ἄρα φωνήσασα πάλιν τρέπε μώνυχας ἵππους:</p>
<p><a>Θ433</a> τῇσιν δ᾽ Ὧραι μὲν λῦσαν καλλίτριχας ἵππους,</p>
<p><a>Θ434</a> καὶ τοὺς μὲν κατέδησαν ἐπ᾽ ἀμβροσίῃσι κάπῃσιν,</p>
<p><a>Θ435</a> ἅρματα δ᾽ ἔκλιναν πρὸς ἐνώπια παμφανόωντα:</p>
<p><a>Θ436</a> αὐταὶ δὲ χρυσέοισιν ἐπὶ κλισμοῖσι κάθιζον</p>
<p><a>Θ437</a> μίγδ᾽ ἄλλοισι θεοῖσι, φίλον τετιημέναι ἦτορ.</p>
<p><a>Θ438</a> Ζεὺς δὲ πατὴρ Ἴδηθεν ἐΰτροχον ἅρμα καὶ ἵππους</p>
<p><a>Θ439</a> Οὔλυμπον δὲ δίωκε, θεῶν δ᾽ ἐξίκετο θώκους.</p>
<p><a>Θ440</a> τῷ δὲ καὶ ἵππους μὲν λῦσε κλυτὸς ἐννοσίγαιος,</p>
<p><a>Θ441</a> ἅρματα δ᾽ ἂμ βωμοῖσι τίθει κατὰ λῖτα πετάσσας:</p>
<p><a>Θ442</a> αὐτὸς δὲ χρύσειον ἐπὶ θρόνον εὐρύοπα Ζεὺς</p>
<p><a>Θ443</a> ἕζετο, τῷ δ᾽ ὑπὸ ποσσὶ μέγας πελεμίζετ᾽ Ὄλυμπος.</p>
<p><a>Θ444</a> αἳ δ᾽ οἶαι Διὸς ἀμφὶς Ἀθηναίη τε καὶ Ἥρη</p>
<p><a>Θ445</a> ἥσθην, οὐδέ τί μιν προσεφώνεον οὐδ᾽ ἐρέοντο:</p>
<p><a>Θ446</a> αὐτὰρ ὃ ἔγνω ᾗσιν ἐνὶ φρεσὶ φώνησέν τε:</p>
<p><a>Θ447</a> τίφθ᾽ οὕτω τετίησθον Ἀθηναίη τε καὶ Ἥρη;</p>
<p><a>Θ448</a> οὐ μέν θην κάμετόν γε μάχῃ ἔνι κυδιανείρῃ</p>
<p><a>Θ449</a> ὀλλῦσαι Τρῶας, τοῖσιν κότον αἰνὸν ἔθεσθε.</p>
<p><a>Θ450</a> πάντως, οἷον ἐμόν γε μένος καὶ χεῖρες ἄαπτοι,</p>
<p><a>Θ451</a> οὐκ ἄν με τρέψειαν ὅσοι θεοί εἰσ᾽ ἐν Ὀλύμπῳ.</p>
<p><a>Θ452</a> σφῶϊν δὲ πρίν περ τρόμος ἔλλαβε φαίδιμα γυῖα</p>
<p><a>Θ453</a> πρὶν πόλεμόν τε ἰδεῖν πολέμοιό τε μέρμερα ἔργα.</p>
<p><a>Θ454</a> ὧδε γὰρ ἐξερέω, τὸ δέ κεν τετελεσμένον ἦεν:</p>
<p><a>Θ455</a> οὐκ ἂν ἐφ᾽ ὑμετέρων ὀχέων πληγέντε κεραυνῷ</p>
<p><a>Θ456</a> ἂψ ἐς Ὄλυμπον ἵκεσθον, ἵν᾽ ἀθανάτων ἕδος ἐστίν.</p>
<p><a>Θ457</a> ὣς ἔφαθ᾽, αἳ δ᾽ ἐπέμυξαν Ἀθηναίη τε καὶ Ἥρη:</p>
<p><a>Θ458</a> πλησίαι αἵ γ᾽ ἥσθην, κακὰ δὲ Τρώεσσι μεδέσθην.</p>
<p><a>Θ459</a> ἤτοι Ἀθηναίη ἀκέων ἦν οὐδέ τι εἶπε</p>
<p><a>Θ460</a> σκυζομένη Διὶ πατρί, χόλος δέ μιν ἄγριος ᾕρει:</p>
<p><a>Θ461</a> Ἥρῃ δ᾽ οὐκ ἔχαδε στῆθος χόλον, ἀλλὰ προσηύδα:</p>
<p><a>Θ462</a> αἰνότατε Κρονίδη ποῖον τὸν μῦθον ἔειπες.</p>
<p><a>Θ463</a> εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:</p>
<p><a>Θ464</a> ἀλλ᾽ ἔμπης Δαναῶν ὀλοφυρόμεθ᾽ αἰχμητάων,</p>
<p><a>Θ465</a> οἵ κεν δὴ κακὸν οἶτον ἀναπλήσαντες ὄλωνται.</p>
<p><a>Θ466</a> ἀλλ᾽ ἤτοι πολέμου μὲν ἀφεξόμεθ᾽, εἰ σὺ κελεύεις:</p>
<p><a>Θ467</a> βουλὴν δ᾽ Ἀργείοις ὑποθησόμεθ᾽ ἥ τις ὀνήσει,</p>
<p><a>Θ468</a> ὡς μὴ πάντες ὄλωνται ὀδυσσαμένοιο τεοῖο.</p>
<p><a>Θ469</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Θ470</a> ἠοῦς δὴ καὶ μᾶλλον ὑπερμενέα Κρονίωνα</p>
<p><a>Θ471</a> ὄψεαι, αἴ κ᾽ ἐθέλῃσθα, βοῶπις πότνια Ἥρη</p>
<p><a>Θ472</a> ὀλλύντ᾽ Ἀργείων πουλὺν στρατὸν αἰχμητάων:</p>
<p><a>Θ473</a> οὐ γὰρ πρὶν πολέμου ἀποπαύσεται ὄβριμος Ἕκτωρ</p>
<p><a>Θ474</a> πρὶν ὄρθαι παρὰ ναῦφι ποδώκεα Πηλεΐωνα,</p>
<p><a>Θ475</a> ἤματι τῷ ὅτ᾽ ἂν οἳ μὲν ἐπὶ πρύμνῃσι μάχωνται</p>
<p><a>Θ476</a> στείνει ἐν αἰνοτάτῳ περὶ Πατρόκλοιο θανόντος:</p>
<p><a>Θ477</a> ὣς γὰρ θέσφατόν ἐστι: σέθεν δ᾽ ἐγὼ οὐκ ἀλεγίζω</p>
<p><a>Θ478</a> χωομένης, οὐδ᾽ εἴ κε τὰ νείατα πείραθ᾽ ἵκηαι</p>
<p><a>Θ479</a> γαίης καὶ πόντοιο, ἵν᾽ Ἰάπετός τε Κρόνος τε</p>
<p><a>Θ480</a> ἥμενοι οὔτ᾽ αὐγῇς Ὑπερίονος Ἠελίοιο</p>
<p><a>Θ481</a> τέρποντ᾽ οὔτ᾽ ἀνέμοισι, βαθὺς δέ τε Τάρταρος ἀμφίς:</p>
<p><a>Θ482</a> οὐδ᾽ ἢν ἔνθ᾽ ἀφίκηαι ἀλωμένη, οὔ σευ ἔγωγε</p>
<p><a>Θ483</a> σκυζομένης ἀλέγω, ἐπεὶ οὐ σέο κύντερον ἄλλο.</p>
<p><a>Θ484</a> ὣς φάτο, τὸν δ᾽ οὔ τι προσέφη λευκώλενος Ἥρη.</p>
<p><a>Θ485</a> ἐν δ᾽ ἔπεσ᾽ Ὠκεανῷ λαμπρὸν φάος ἠελίοιο</p>
<p><a>Θ486</a> ἕλκον νύκτα μέλαιναν ἐπὶ ζείδωρον ἄρουραν.</p>
<p><a>Θ487</a> Τρωσὶν μέν ῥ᾽ ἀέκουσιν ἔδυ φάος, αὐτὰρ Ἀχαιοῖς</p>
<p><a>Θ488</a> ἀσπασίη τρίλλιστος ἐπήλυθε νὺξ ἐρεβεννή.</p>
<p><a>Θ489</a> Τρώων αὖτ᾽ ἀγορὴν ποιήσατο φαίδιμος Ἕκτωρ</p>
<p><a>Θ490</a> νόσφι νεῶν ἀγαγὼν ποταμῷ ἔπι δινήεντι,</p>
<p><a>Θ491</a> ἐν καθαρῷ ὅθι δὴ νεκύων διεφαίνετο χῶρος.</p>
<p><a>Θ492</a> ἐξ ἵππων δ᾽ ἀποβάντες ἐπὶ χθόνα μῦθον ἄκουον</p>
<p><a>Θ493</a> τόν ῥ᾽ Ἕκτωρ ἀγόρευε Διῒ φίλος: ἐν δ᾽ ἄρα χειρὶ</p>
<p><a>Θ494</a> ἔγχος ἔχ᾽ ἑνδεκάπηχυ: πάροιθε δὲ λάμπετο δουρὸς</p>
<p><a>Θ495</a> αἰχμὴ χαλκείη, περὶ δὲ χρύσεος θέε πόρκης,</p>
<p><a>Θ496</a> τῷ ὅ γ᾽ ἐρεισάμενος ἔπεα Τρώεσσι μετηύδα:</p>
<p><a>Θ497</a> κέκλυτέ μευ Τρῶες καὶ Δάρδανοι ἠδ᾽ ἐπίκουροι:</p>
<p><a>Θ498</a> νῦν ἐφάμην νῆάς τ᾽ ὀλέσας καὶ πάντας Ἀχαιοὺς</p>
<p><a>Θ499</a> ἂψ ἀπονοστήσειν προτὶ Ἴλιον ἠνεμόεσσαν:</p>
<p><a>Θ500</a> ἀλλὰ πρὶν κνέφας ἦλθε, τὸ νῦν ἐσάωσε μάλιστα</p>
<p><a>Θ501</a> Ἀργείους καὶ νῆας ἐπὶ ῥηγμῖνι θαλάσσης.</p>
<p><a>Θ502</a> ἀλλ᾽ ἤτοι νῦν μὲν πειθώμεθα νυκτὶ μελαίνῃ</p>
<p><a>Θ503</a> δόρπά τ᾽ ἐφοπλισόμεσθα: ἀτὰρ καλλίτριχας ἵππους</p>
<p><a>Θ504</a> λύσαθ᾽ ὑπὲξ ὀχέων, παρὰ δέ σφισι βάλλετ᾽ ἐδωδήν:</p>
<p><a>Θ505</a> ἐκ πόλιος δ᾽ ἄξεσθε βόας καὶ ἴφια μῆλα</p>
<p><a>Θ506</a> καρπαλίμως, οἶνον δὲ μελίφρονα οἰνίζεσθε</p>
<p><a>Θ507</a> σῖτόν τ᾽ ἐκ μεγάρων, ἐπὶ δὲ ξύλα πολλὰ λέγεσθε,</p>
<p><a>Θ508</a> ὥς κεν παννύχιοι μέσφ᾽ ἠοῦς ἠριγενείης</p>
<p><a>Θ509</a> καίωμεν πυρὰ πολλά, σέλας δ᾽ εἰς οὐρανὸν ἵκῃ,</p>
<p><a>Θ510</a> μή πως καὶ διὰ νύκτα κάρη κομόωντες Ἀχαιοὶ</p>
<p><a>Θ511</a> φεύγειν ὁρμήσωνται ἐπ᾽ εὐρέα νῶτα θαλάσσης.</p>
<p><a>Θ512</a> μὴ μὰν ἀσπουδί γε νεῶν ἐπιβαῖεν ἕκηλοι,</p>
<p><a>Θ513</a> ἀλλ᾽ ὥς τις τούτων γε βέλος καὶ οἴκοθι πέσσῃ</p>
<p><a>Θ514</a> βλήμενος ἢ ἰῷ ἢ ἔγχεϊ ὀξυόεντι</p>
<p><a>Θ515</a> νηὸς ἐπιθρῴσκων, ἵνα τις στυγέῃσι καὶ ἄλλος</p>
<p><a>Θ516</a> Τρωσὶν ἐφ᾽ ἱπποδάμοισι φέρειν πολύδακρυν Ἄρηα.</p>
<p><a>Θ517</a> κήρυκες δ᾽ ἀνὰ ἄστυ Διῒ φίλοι ἀγγελλόντων</p>
<p><a>Θ518</a> παῖδας πρωθήβας πολιοκροτάφους τε γέροντας</p>
<p><a>Θ519</a> λέξασθαι περὶ ἄστυ θεοδμήτων ἐπὶ πύργων:</p>
<p><a>Θ520</a> θηλύτεραι δὲ γυναῖκες ἐνὶ μεγάροισιν ἑκάστη</p>
<p><a>Θ521</a> πῦρ μέγα καιόντων: φυλακὴ δέ τις ἔμπεδος ἔστω</p>
<p><a>Θ522</a> μὴ λόχος εἰσέλθῃσι πόλιν λαῶν ἀπεόντων.</p>
<p><a>Θ523</a> ὧδ᾽ ἔστω Τρῶες μεγαλήτορες ὡς ἀγορεύω:</p>
<p><a>Θ524</a> μῦθος δ᾽ ὃς μὲν νῦν ὑγιὴς εἰρημένος ἔστω,</p>
<p><a>Θ525</a> τὸν δ᾽ ἠοῦς Τρώεσσι μεθ᾽ ἱπποδάμοις ἀγορεύσω.</p>
<p><a>Θ526</a> ἔλπομαι εὐχόμενος Διί τ᾽ ἄλλοισίν τε θεοῖσιν</p>
<p><a>Θ527</a> ἐξελάαν ἐνθένδε κύνας κηρεσσιφορήτους,</p>
<p><a>Θ528</a> οὓς κῆρες φορέουσι μελαινάων ἐπὶ νηῶν.</p>
<p><a>Θ529</a> ἀλλ᾽ ἤτοι ἐπὶ νυκτὶ φυλάξομεν ἡμέας αὐτούς,</p>
<p><a>Θ530</a> πρῶϊ δ᾽ ὑπηοῖοι σὺν τεύχεσι θωρηχθέντες</p>
<p><a>Θ531</a> νηυσὶν ἔπι γλαφυρῇσιν ἐγείρομεν ὀξὺν Ἄρηα.</p>
<p><a>Θ532</a> εἴσομαι εἴ κέ μ᾽ ὁ Τυδεΐδης κρατερὸς Διομήδης</p>
<p><a>Θ533</a> πὰρ νηῶν πρὸς τεῖχος ἀπώσεται, ἤ κεν ἐγὼ τὸν</p>
<p><a>Θ534</a> χαλκῷ δῃώσας ἔναρα βροτόεντα φέρωμαι.</p>
<p><a>Θ535</a> αὔριον ἣν ἀρετὴν διαείσεται, εἴ κ᾽ ἐμὸν ἔγχος</p>
<p><a>Θ536</a> μείνῃ ἐπερχόμενον: ἀλλ᾽ ἐν πρώτοισιν ὀΐω</p>
<p><a>Θ537</a> κείσεται οὐτηθείς, πολέες δ᾽ ἀμφ᾽ αὐτὸν ἑταῖροι</p>
<p><a>Θ538</a> ἠελίου ἀνιόντος ἐς αὔριον: εἰ γὰρ ἐγὼν ὣς</p>
<p><a>Θ539</a> εἴην ἀθάνατος καὶ ἀγήρως ἤματα πάντα,</p>
<p><a>Θ540</a> τιοίμην δ᾽ ὡς τίετ᾽ Ἀθηναίη καὶ Ἀπόλλων,</p>
<p><a>Θ541</a> ὡς νῦν ἡμέρη ἥδε κακὸν φέρει Ἀργείοισιν.</p>
<p><a>Θ542</a> ὣς Ἕκτωρ ἀγόρευ᾽, ἐπὶ δὲ Τρῶες κελάδησαν.</p>
<p><a>Θ543</a> οἳ δ᾽ ἵππους μὲν λῦσαν ὑπὸ ζυγοῦ ἱδρώοντας,</p>
<p><a>Θ544</a> δῆσαν δ᾽ ἱμάντεσσι παρ᾽ ἅρμασιν οἷσιν ἕκαστος:</p>
<p><a>Θ545</a> ἐκ πόλιος δ᾽ ἄξοντο βόας καὶ ἴφια μῆλα</p>
<p><a>Θ546</a> καρπαλίμως, οἶνον δὲ μελίφρονα οἰνίζοντο,</p>
<p><a>Θ547</a> σῖτόν τ᾽ ἐκ μεγάρων, ἐπὶ δὲ ξύλα πολλὰ λέγοντο.</p>
<p><a>Θ548</a> κνίσην δ᾽ ἐκ πεδίου ἄνεμοι φέρον οὐρανὸν εἴσω.</p>
<p><a>Θ549</a> οἳ δὲ μέγα φρονέοντες ἐπὶ πτολέμοιο γεφύρας</p>
<p><a>Θ550</a> εἴατο παννύχιοι, πυρὰ δέ σφισι καίετο πολλά.</p>
<p><a>Θ551</a> ὡς δ᾽ ὅτ᾽ ἐν οὐρανῷ ἄστρα φαεινὴν ἀμφὶ σελήνην</p>
<p><a>Θ552</a> φαίνετ᾽ ἀριπρεπέα, ὅτε τ᾽ ἔπλετο νήνεμος αἰθήρ:</p>
<p><a>Θ553</a> ἔκ τ᾽ ἔφανεν πᾶσαι σκοπιαὶ καὶ πρώονες ἄκροι</p>
<p><a>Θ554</a> καὶ νάπαι: οὐρανόθεν δ᾽ ἄρ᾽ ὑπερράγη ἄσπετος αἰθήρ,</p>
<p><a>Θ555</a> πάντα δὲ εἴδεται ἄστρα, γέγηθε δέ τε φρένα ποιμήν:</p>
<p><a>Θ556</a> τόσσα μεσηγὺ νεῶν ἠδὲ Ξάνθοιο ῥοάων</p>
<p><a>Θ557</a> Τρώων καιόντων πυρὰ φαίνετο Ἰλιόθι πρό.</p>
<p><a>Θ558</a> χίλι᾽ ἄρ᾽ ἐν πεδίῳ πυρὰ καίετο, πὰρ δὲ ἑκάστῳ</p>
<p><a>Θ559</a> εἴατο πεντήκοντα σέλᾳ πυρὸς αἰθομένοιο.</p>
<p><a>Θ560</a> ἵπποι δὲ κρῖ λευκὸν ἐρεπτόμενοι καὶ ὀλύρας</p>
<p><a>Θ561</a> ἑσταότες παρ᾽ ὄχεσφιν ἐΰθρονον Ἠῶ μίμνον.</p>
<h4 class="C2">Book 9</h4><p><a>Ι1</a> ὣς οἱ μὲν Τρῶες φυλακὰς ἔχον: αὐτὰρ Ἀχαιοὺς</p>
<p><a>Ι2</a> θεσπεσίη ἔχε φύζα φόβου κρυόεντος ἑταίρη,</p>
<p><a>Ι3</a> πένθεϊ δ᾽ ἀτλήτῳ βεβολήατο πάντες ἄριστοι.</p>
<p><a>Ι4</a> ὡς δ᾽ ἄνεμοι δύο πόντον ὀρίνετον ἰχθυόεντα</p>
<p><a>Ι5</a> Βορέης καὶ Ζέφυρος, τώ τε Θρῄκηθεν ἄητον</p>
<p><a>Ι6</a> ἐλθόντ᾽ ἐξαπίνης: ἄμυδις δέ τε κῦμα κελαινὸν</p>
<p><a>Ι7</a> κορθύεται, πολλὸν δὲ παρὲξ ἅλα φῦκος ἔχευεν:</p>
<p><a>Ι8</a> ὣς ἐδαΐζετο θυμὸς ἐνὶ στήθεσσιν Ἀχαιῶν.</p>
<p><a>Ι9</a> Ἀτρεΐδης δ᾽ ἄχεϊ μεγάλῳ βεβολημένος ἦτορ</p>
<p><a>Ι10</a> φοίτα κηρύκεσσι λιγυφθόγγοισι κελεύων</p>
<p><a>Ι11</a> κλήδην εἰς ἀγορὴν κικλήσκειν ἄνδρα ἕκαστον,</p>
<p><a>Ι12</a> μὴ δὲ βοᾶν: αὐτὸς δὲ μετὰ πρώτοισι πονεῖτο.</p>
<p><a>Ι13</a> ἷζον δ᾽ εἰν ἀγορῇ τετιηότες: ἂν δ᾽ Ἀγαμέμνων</p>
<p><a>Ι14</a> ἵστατο δάκρυ χέων ὥς τε κρήνη μελάνυδρος</p>
<p><a>Ι15</a> ἥ τε κατ᾽ αἰγίλιπος πέτρης δνοφερὸν χέει ὕδωρ:</p>
<p><a>Ι16</a> ὣς ὃ βαρὺ στενάχων ἔπε᾽ Ἀργείοισι μετηύδα:</p>
<p><a>Ι17</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Ι18</a> Ζεύς με μέγα Κρονίδης ἄτῃ ἐνέδησε βαρείῃ</p>
<p><a>Ι19</a> σχέτλιος, ὃς τότε μέν μοι ὑπέσχετο καὶ κατένευσεν</p>
<p><a>Ι20</a> Ἴλιον ἐκπέρσαντ᾽ εὐτείχεον ἀπονέεσθαι,</p>
<p><a>Ι21</a> νῦν δὲ κακὴν ἀπάτην βουλεύσατο, καί με κελεύει</p>
<p><a>Ι22</a> δυσκλέα Ἄργος ἱκέσθαι, ἐπεὶ πολὺν ὤλεσα λαόν.</p>
<p><a>Ι23</a> οὕτω που Διὶ μέλλει ὑπερμενέϊ φίλον εἶναι,</p>
<p><a>Ι24</a> ὃς δὴ πολλάων πολίων κατέλυσε κάρηνα</p>
<p><a>Ι25</a> ἠδ᾽ ἔτι καὶ λύσει: τοῦ γὰρ κράτος ἐστὶ μέγιστον.</p>
<p><a>Ι26</a> ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</p>
<p><a>Ι27</a> φεύγωμεν σὺν νηυσὶ φίλην ἐς πατρίδα γαῖαν:</p>
<p><a>Ι28</a> οὐ γὰρ ἔτι Τροίην αἱρήσομεν εὐρυάγυιαν.</p>
<p><a>Ι29</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</p>
<p><a>Ι30</a> δὴν δ᾽ ἄνεῳ ἦσαν τετιηότες υἷες Ἀχαιῶν:</p>
<p><a>Ι31</a> ὀψὲ δὲ δὴ μετέειπε βοὴν ἀγαθὸς Διομήδης:</p>
<p><a>Ι32</a> Ἀτρεΐδη σοὶ πρῶτα μαχήσομαι ἀφραδέοντι,</p>
<p><a>Ι33</a> ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.</p>
<p><a>Ι34</a> ἀλκὴν μέν μοι πρῶτον ὀνείδισας ἐν Δαναοῖσι</p>
<p><a>Ι35</a> φὰς ἔμεν ἀπτόλεμον καὶ ἀνάλκιδα: ταῦτα δὲ πάντα</p>
<p><a>Ι36</a> ἴσασ᾽ Ἀργείων ἠμὲν νέοι ἠδὲ γέροντες.</p>
<p><a>Ι37</a> σοὶ δὲ διάνδιχα δῶκε Κρόνου πάϊς ἀγκυλομήτεω:</p>
<p><a>Ι38</a> σκήπτρῳ μέν τοι δῶκε τετιμῆσθαι περὶ πάντων,</p>
<p><a>Ι39</a> ἀλκὴν δ᾽ οὔ τοι δῶκεν, ὅ τε κράτος ἐστὶ μέγιστον.</p>
<p><a>Ι40</a> δαιμόνι᾽ οὕτω που μάλα ἔλπεαι υἷας Ἀχαιῶν</p>
<p><a>Ι41</a> ἀπτολέμους τ᾽ ἔμεναι καὶ ἀνάλκιδας ὡς ἀγορεύεις;</p>
<p><a>Ι42</a> εἰ δέ τοι αὐτῷ θυμὸς ἐπέσσυται ὥς τε νέεσθαι</p>
<p><a>Ι43</a> ἔρχεο: πάρ τοι ὁδός, νῆες δέ τοι ἄγχι θαλάσσης</p>
<p><a>Ι44</a> ἑστᾶσ᾽, αἵ τοι ἕποντο Μυκήνηθεν μάλα πολλαί.</p>
<p><a>Ι45</a> ἀλλ᾽ ἄλλοι μενέουσι κάρη κομόωντες Ἀχαιοὶ</p>
<p><a>Ι46</a> εἰς ὅ κέ περ Τροίην διαπέρσομεν. εἰ δὲ καὶ αὐτοὶ</p>
<p><a>Ι47</a> φευγόντων σὺν νηυσὶ φίλην ἐς πατρίδα γαῖαν:</p>
<p><a>Ι48</a> νῶϊ δ᾽ ἐγὼ Σθένελός τε μαχησόμεθ᾽ εἰς ὅ κε τέκμωρ</p>
<p><a>Ι49</a> Ἰλίου εὕρωμεν: σὺν γὰρ θεῷ εἰλήλουθμεν.</p>
<p><a>Ι50</a> ὣς ἔφαθ᾽, οἳ δ᾽ ἄρα πάντες ἐπίαχον υἷες Ἀχαιῶν</p>
<p><a>Ι51</a> μῦθον ἀγασσάμενοι Διομήδεος ἱπποδάμοιο.</p>
<p><a>Ι52</a> τοῖσι δ᾽ ἀνιστάμενος μετεφώνεεν ἱππότα Νέστωρ:</p>
<p><a>Ι53</a> Τυδεΐδη περὶ μὲν πολέμῳ ἔνι καρτερός ἐσσι,</p>
<p><a>Ι54</a> καὶ βουλῇ μετὰ πάντας ὁμήλικας ἔπλευ ἄριστος.</p>
<p><a>Ι55</a> οὔ τίς τοι τὸν μῦθον ὀνόσσεται ὅσσοι Ἀχαιοί,</p>
<p><a>Ι56</a> οὐδὲ πάλιν ἐρέει: ἀτὰρ οὐ τέλος ἵκεο μύθων.</p>
<p><a>Ι57</a> ἦ μὲν καὶ νέος ἐσσί, ἐμὸς δέ κε καὶ πάϊς εἴης</p>
<p><a>Ι58</a> ὁπλότατος γενεῆφιν: ἀτὰρ πεπνυμένα βάζεις</p>
<p><a>Ι59</a> Ἀργείων βασιλῆας, ἐπεὶ κατὰ μοῖραν ἔειπες.</p>
<p><a>Ι60</a> ἀλλ᾽ ἄγ᾽ ἐγών, ὃς σεῖο γεραίτερος εὔχομαι εἶναι,</p>
<p><a>Ι61</a> ἐξείπω καὶ πάντα διίξομαι: οὐδέ κέ τίς μοι</p>
<p><a>Ι62</a> μῦθον ἀτιμήσει᾽, οὐδὲ κρείων Ἀγαμέμνων.</p>
<p><a>Ι63</a> ἀφρήτωρ ἀθέμιστος ἀνέστιός ἐστιν ἐκεῖνος</p>
<p><a>Ι64</a> ὃς πολέμου ἔραται ἐπιδημίου ὀκρυόεντος.</p>
<p><a>Ι65</a> ἀλλ᾽ ἤτοι νῦν μὲν πειθώμεθα νυκτὶ μελαίνῃ</p>
<p><a>Ι66</a> δόρπά τ᾽ ἐφοπλισόμεσθα: φυλακτῆρες δὲ ἕκαστοι</p>
<p><a>Ι67</a> λεξάσθων παρὰ τάφρον ὀρυκτὴν τείχεος ἐκτός.</p>
<p><a>Ι68</a> κούροισιν μὲν ταῦτ᾽ ἐπιτέλλομαι: αὐτὰρ ἔπειτα</p>
<p><a>Ι69</a> Ἀτρεΐδη σὺ μὲν ἄρχε: σὺ γὰρ βασιλεύτατός ἐσσι.</p>
<p><a>Ι70</a> δαίνυ δαῖτα γέρουσιν: ἔοικέ τοι, οὔ τοι ἀεικές.</p>
<p><a>Ι71</a> πλεῖαί τοι οἴνου κλισίαι, τὸν νῆες Ἀχαιῶν</p>
<p><a>Ι72</a> ἠμάτιαι Θρῄκηθεν ἐπ᾽ εὐρέα πόντον ἄγουσι:</p>
<p><a>Ι73</a> πᾶσά τοί ἐσθ᾽ ὑποδεξίη, πολέεσσι δ᾽ ἀνάσσεις.</p>
<p><a>Ι74</a> πολλῶν δ᾽ ἀγρομένων τῷ πείσεαι ὅς κεν ἀρίστην</p>
<p><a>Ι75</a> βουλὴν βουλεύσῃ: μάλα δὲ χρεὼ πάντας Ἀχαιοὺς</p>
<p><a>Ι76</a> ἐσθλῆς καὶ πυκινῆς, ὅτι δήϊοι ἐγγύθι νηῶν</p>
<p><a>Ι77</a> καίουσιν πυρὰ πολλά: τίς ἂν τάδε γηθήσειε;</p>
<p><a>Ι78</a> νὺξ δ᾽ ἧδ᾽ ἠὲ διαρραίσει στρατὸν ἠὲ σαώσει.</p>
<p><a>Ι79</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο.</p>
<p><a>Ι80</a> ἐκ δὲ φυλακτῆρες σὺν τεύχεσιν ἐσσεύοντο</p>
<p><a>Ι81</a> ἀμφί τε Νεστορίδην Θρασυμήδεα ποιμένα λαῶν,</p>
<p><a>Ι82</a> ἠδ᾽ ἀμφ᾽ Ἀσκάλαφον καὶ Ἰάλμενον υἷας Ἄρηος</p>
<p><a>Ι83</a> ἀμφί τε Μηριόνην Ἀφαρῆά τε Δηΐπυρόν τε,</p>
<p><a>Ι84</a> ἠδ᾽ ἀμφὶ Κρείοντος υἱὸν Λυκομήδεα δῖον.</p>
<p><a>Ι85</a> ἕπτ᾽ ἔσαν ἡγεμόνες φυλάκων, ἑκατὸν δὲ ἑκάστῳ</p>
<p><a>Ι86</a> κοῦροι ἅμα στεῖχον δολίχ᾽ ἔγχεα χερσὶν ἔχοντες:</p>
<p><a>Ι87</a> κὰδ δὲ μέσον τάφρου καὶ τείχεος ἷζον ἰόντες:</p>
<p><a>Ι88</a> ἔνθα δὲ πῦρ κήαντο, τίθεντο δὲ δόρπα ἕκαστος.</p>
<p><a>Ι89</a> Ἀτρεΐδης δὲ γέροντας ἀολλέας ἦγεν Ἀχαιῶν</p>
<p><a>Ι90</a> ἐς κλισίην, παρὰ δέ σφι τίθει μενοεικέα δαῖτα.</p>
<p><a>Ι91</a> οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>Ι92</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Ι93</a> τοῖς ὁ γέρων πάμπρωτος ὑφαίνειν ἤρχετο μῆτιν</p>
<p><a>Ι94</a> Νέστωρ, οὗ καὶ πρόσθεν ἀρίστη φαίνετο βουλή:</p>
<p><a>Ι95</a> ὅ σφιν ἐϋφρονέων ἀγορήσατο καὶ μετέειπεν:</p>
<p><a>Ι96</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Ι97</a> ἐν σοὶ μὲν λήξω, σέο δ᾽ ἄρξομαι, οὕνεκα πολλῶν</p>
<p><a>Ι98</a> λαῶν ἐσσι ἄναξ καί τοι Ζεὺς ἐγγυάλιξε</p>
<p><a>Ι99</a> σκῆπτρόν τ᾽ ἠδὲ θέμιστας, ἵνά σφισι βουλεύῃσθα.</p>
<p><a>Ι100</a> τώ σε χρὴ περὶ μὲν φάσθαι ἔπος ἠδ᾽ ἐπακοῦσαι,</p>
<p><a>Ι101</a> κρηῆναι δὲ καὶ ἄλλῳ, ὅτ᾽ ἄν τινα θυμὸς ἀνώγῃ</p>
<p><a>Ι102</a> εἰπεῖν εἰς ἀγαθόν: σέο δ᾽ ἕξεται ὅττί κεν ἄρχῃ.</p>
<p><a>Ι103</a> αὐτὰρ ἐγὼν ἐρέω ὥς μοι δοκεῖ εἶναι ἄριστα.</p>
<p><a>Ι104</a> οὐ γάρ τις νόον ἄλλος ἀμείνονα τοῦδε νοήσει</p>
<p><a>Ι105</a> οἷον ἐγὼ νοέω ἠμὲν πάλαι ἠδ᾽ ἔτι καὶ νῦν</p>
<p><a>Ι106</a> ἐξ ἔτι τοῦ ὅτε διογενὲς Βρισηΐδα κούρην</p>
<p><a>Ι107</a> χωομένου Ἀχιλῆος ἔβης κλισίηθεν ἀπούρας</p>
<p><a>Ι108</a> οὔ τι καθ᾽ ἡμέτερόν γε νόον: μάλα γάρ τοι ἔγωγε</p>
<p><a>Ι109</a> πόλλ᾽ ἀπεμυθεόμην: σὺ δὲ σῷ μεγαλήτορι θυμῷ</p>
<p><a>Ι110</a> εἴξας ἄνδρα φέριστον, ὃν ἀθάνατοί περ ἔτισαν,</p>
<p><a>Ι111</a> ἠτίμησας, ἑλὼν γὰρ ἔχεις γέρας: ἀλλ᾽ ἔτι καὶ νῦν</p>
<p><a>Ι112</a> φραζώμεσθ᾽ ὥς κέν μιν ἀρεσσάμενοι πεπίθωμεν</p>
<p><a>Ι113</a> δώροισίν τ᾽ ἀγανοῖσιν ἔπεσσί τε μειλιχίοισι.</p>
<p><a>Ι114</a> τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</p>
<p><a>Ι115</a> ὦ γέρον οὔ τι ψεῦδος ἐμὰς ἄτας κατέλεξας:</p>
<p><a>Ι116</a> ἀασάμην, οὐδ᾽ αὐτὸς ἀναίνομαι. ἀντί νυ πολλῶν</p>
<p><a>Ι117</a> λαῶν ἐστὶν ἀνὴρ ὅν τε Ζεὺς κῆρι φιλήσῃ,</p>
<p><a>Ι118</a> ὡς νῦν τοῦτον ἔτισε, δάμασσε δὲ λαὸν Ἀχαιῶν.</p>
<p><a>Ι119</a> ἀλλ᾽ ἐπεὶ ἀασάμην φρεσὶ λευγαλέῃσι πιθήσας,</p>
<p><a>Ι120</a> ἂψ ἐθέλω ἀρέσαι δόμεναί τ᾽ ἀπερείσι᾽ ἄποινα.</p>
<p><a>Ι121</a> ὑμῖν δ᾽ ἐν πάντεσσι περικλυτὰ δῶρ᾽ ὀνομήνω</p>
<p><a>Ι122</a> ἕπτ᾽ ἀπύρους τρίποδας, δέκα δὲ χρυσοῖο τάλαντα,</p>
<p><a>Ι123</a> αἴθωνας δὲ λέβητας ἐείκοσι, δώδεκα δ᾽ ἵππους</p>
<p><a>Ι124</a> πηγοὺς ἀθλοφόρους, οἳ ἀέθλια ποσσὶν ἄροντο.</p>
<p><a>Ι125</a> οὔ κεν ἀλήϊος εἴη ἀνὴρ ᾧ τόσσα γένοιτο,</p>
<p><a>Ι126</a> οὐδέ κεν ἀκτήμων ἐριτίμοιο χρυσοῖο,</p>
<p><a>Ι127</a> ὅσσά μοι ἠνείκαντο ἀέθλια μώνυχες ἵπποι.</p>
<p><a>Ι128</a> δώσω δ᾽ ἑπτὰ γυναῖκας ἀμύμονα ἔργα ἰδυίας</p>
<p><a>Ι129</a> Λεσβίδας, ἃς ὅτε Λέσβον ἐϋκτιμένην ἕλεν αὐτὸς</p>
<p><a>Ι130</a> ἐξελόμην, αἳ κάλλει ἐνίκων φῦλα γυναικῶν.</p>
<p><a>Ι131</a> τὰς μέν οἱ δώσω, μετὰ δ᾽ ἔσσεται ἣν τότ᾽ ἀπηύρων</p>
<p><a>Ι132</a> κούρη Βρισῆος: ἐπὶ δὲ μέγαν ὅρκον ὀμοῦμαι</p>
<p><a>Ι133</a> μή ποτε τῆς εὐνῆς ἐπιβήμεναι ἠδὲ μιγῆναι,</p>
<p><a>Ι134</a> ἣ θέμις ἀνθρώπων πέλει ἀνδρῶν ἠδὲ γυναικῶν.</p>
<p><a>Ι135</a> ταῦτα μὲν αὐτίκα πάντα παρέσσεται: εἰ δέ κεν αὖτε</p>
<p><a>Ι136</a> ἄστυ μέγα Πριάμοιο θεοὶ δώωσ᾽ ἀλαπάξαι,</p>
<p><a>Ι137</a> νῆα ἅλις χρυσοῦ καὶ χαλκοῦ νηησάσθω</p>
<p><a>Ι138</a> εἰσελθών, ὅτε κεν δατεώμεθα ληΐδ᾽ Ἀχαιοί,</p>
<p><a>Ι139</a> Τρωϊάδας δὲ γυναῖκας ἐείκοσιν αὐτὸς ἑλέσθω,</p>
<p><a>Ι140</a> αἴ κε μετ᾽ Ἀργείην Ἑλένην κάλλισται ἔωσιν.</p>
<p><a>Ι141</a> εἰ δέ κεν Ἄργος ἱκοίμεθ᾽ Ἀχαιϊκὸν οὖθαρ ἀρούρης</p>
<p><a>Ι142</a> γαμβρός κέν μοι ἔοι: τίσω δέ μιν ἶσον Ὀρέστῃ,</p>
<p><a>Ι143</a> ὅς μοι τηλύγετος τρέφεται θαλίῃ ἔνι πολλῇ.</p>
<p><a>Ι144</a> τρεῖς δέ μοί εἰσι θύγατρες ἐνὶ μεγάρῳ εὐπήκτῳ</p>
<p><a>Ι145</a> Χρυσόθεμις καὶ Λαοδίκη καὶ Ἰφιάνασσα,</p>
<p><a>Ι146</a> τάων ἥν κ᾽ ἐθέλῃσι φίλην ἀνάεδνον ἀγέσθω</p>
<p><a>Ι147</a> πρὸς οἶκον Πηλῆος: ἐγὼ δ᾽ ἐπὶ μείλια δώσω</p>
<p><a>Ι148</a> πολλὰ μάλ᾽, ὅσσ᾽ οὔ πώ τις ἑῇ ἐπέδωκε θυγατρί:</p>
<p><a>Ι149</a> ἑπτὰ δέ οἱ δώσω εὖ ναιόμενα πτολίεθρα</p>
<p><a>Ι150</a> Καρδαμύλην Ἐνόπην τε καὶ Ἱρὴν ποιήεσσαν</p>
<p><a>Ι151</a> Φηράς τε ζαθέας ἠδ᾽ Ἄνθειαν βαθύλειμον</p>
<p><a>Ι152</a> καλήν τ᾽ Αἴπειαν καὶ Πήδασον ἀμπελόεσσαν.</p>
<p><a>Ι153</a> πᾶσαι δ᾽ ἐγγὺς ἁλός, νέαται Πύλου ἠμαθόεντος:</p>
<p><a>Ι154</a> ἐν δ᾽ ἄνδρες ναίουσι πολύρρηνες πολυβοῦται,</p>
<p><a>Ι155</a> οἵ κέ ἑ δωτίνῃσι θεὸν ὣς τιμήσουσι</p>
<p><a>Ι156</a> καί οἱ ὑπὸ σκήπτρῳ λιπαρὰς τελέουσι θέμιστας.</p>
<p><a>Ι157</a> ταῦτά κέ οἱ τελέσαιμι μεταλήξαντι χόλοιο.</p>
<p><a>Ι158</a> δμηθήτω: Ἀΐδης τοι ἀμείλιχος ἠδ᾽ ἀδάμαστος,</p>
<p><a>Ι159</a> τοὔνεκα καί τε βροτοῖσι θεῶν ἔχθιστος ἁπάντων:</p>
<p><a>Ι160</a> καί μοι ὑποστήτω ὅσσον βασιλεύτερός εἰμι</p>
<p><a>Ι161</a> ἠδ᾽ ὅσσον γενεῇ προγενέστερος εὔχομαι εἶναι.</p>
<p><a>Ι162</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Ι163</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Ι164</a> δῶρα μὲν οὐκέτ᾽ ὀνοστὰ διδοῖς Ἀχιλῆϊ ἄνακτι:</p>
<p><a>Ι165</a> ἀλλ᾽ ἄγετε κλητοὺς ὀτρύνομεν, οἵ κε τάχιστα</p>
<p><a>Ι166</a> ἔλθωσ᾽ ἐς κλισίην Πηληϊάδεω Ἀχιλῆος.</p>
<p><a>Ι167</a> εἰ δ᾽ ἄγε τοὺς ἂν ἐγὼ ἐπιόψομαι οἳ δὲ πιθέσθων.</p>
<p><a>Ι168</a> Φοῖνιξ μὲν πρώτιστα Διῒ φίλος ἡγησάσθω,</p>
<p><a>Ι169</a> αὐτὰρ ἔπειτ᾽ Αἴας τε μέγας καὶ δῖος Ὀδυσσεύς:</p>
<p><a>Ι170</a> κηρύκων δ᾽ Ὀδίος τε καὶ Εὐρυβάτης ἅμ᾽ ἑπέσθων.</p>
<p><a>Ι171</a> φέρτε δὲ χερσὶν ὕδωρ, εὐφημῆσαί τε κέλεσθε,</p>
<p><a>Ι172</a> ὄφρα Διὶ Κρονίδῃ ἀρησόμεθ᾽, αἴ κ᾽ ἐλεήσῃ.</p>
<p><a>Ι173</a> ὣς φάτο, τοῖσι δὲ πᾶσιν ἑαδότα μῦθον ἔειπεν.</p>
<p><a>Ι174</a> αὐτίκα κήρυκες μὲν ὕδωρ ἐπὶ χεῖρας ἔχευαν,</p>
<p><a>Ι175</a> κοῦροι δὲ κρητῆρας ἐπεστέψαντο ποτοῖο,</p>
<p><a>Ι176</a> νώμησαν δ᾽ ἄρα πᾶσιν ἐπαρξάμενοι δεπάεσσιν.</p>
<p><a>Ι177</a> αὐτὰρ ἐπεὶ σπεῖσάν τ᾽ ἔπιόν θ᾽ ὅσον ἤθελε θυμός,</p>
<p><a>Ι178</a> ὁρμῶντ᾽ ἐκ κλισίης Ἀγαμέμνονος Ἀτρεΐδαο.</p>
<p><a>Ι179</a> τοῖσι δὲ πόλλ᾽ ἐπέτελλε Γερήνιος ἱππότα Νέστωρ</p>
<p><a>Ι180</a> δενδίλλων ἐς ἕκαστον, Ὀδυσσῆϊ δὲ μάλιστα,</p>
<p><a>Ι181</a> πειρᾶν ὡς πεπίθοιεν ἀμύμονα Πηλεΐωνα.</p>
<p><a>Ι182</a> τὼ δὲ βάτην παρὰ θῖνα πολυφλοίσβοιο θαλάσσης</p>
<p><a>Ι183</a> πολλὰ μάλ᾽ εὐχομένω γαιηόχῳ ἐννοσιγαίῳ</p>
<p><a>Ι184</a> ῥηϊδίως πεπιθεῖν μεγάλας φρένας Αἰακίδαο.</p>
<p><a>Ι185</a> Μυρμιδόνων δ᾽ ἐπί τε κλισίας καὶ νῆας ἱκέσθην,</p>
<p><a>Ι186</a> τὸν δ᾽ εὗρον φρένα τερπόμενον φόρμιγγι λιγείῃ</p>
<p><a>Ι187</a> καλῇ δαιδαλέῃ, ἐπὶ δ᾽ ἀργύρεον ζυγὸν ἦεν,</p>
<p><a>Ι188</a> τὴν ἄρετ᾽ ἐξ ἐνάρων πόλιν Ἠετίωνος ὀλέσσας:</p>
<p><a>Ι189</a> τῇ ὅ γε θυμὸν ἔτερπεν, ἄειδε δ᾽ ἄρα κλέα ἀνδρῶν.</p>
<p><a>Ι190</a> Πάτροκλος δέ οἱ οἶος ἐναντίος ἧστο σιωπῇ,</p>
<p><a>Ι191</a> δέγμενος Αἰακίδην ὁπότε λήξειεν ἀείδων,</p>
<p><a>Ι192</a> τὼ δὲ βάτην προτέρω, ἡγεῖτο δὲ δῖος Ὀδυσσεύς,</p>
<p><a>Ι193</a> στὰν δὲ πρόσθ᾽ αὐτοῖο: ταφὼν δ᾽ ἀνόρουσεν Ἀχιλλεὺς</p>
<p><a>Ι194</a> αὐτῇ σὺν φόρμιγγι λιπὼν ἕδος ἔνθα θάασσεν.</p>
<p><a>Ι195</a> ὣς δ᾽ αὔτως Πάτροκλος, ἐπεὶ ἴδε φῶτας, ἀνέστη.</p>
<p><a>Ι196</a> τὼ καὶ δεικνύμενος προσέφη πόδας ὠκὺς Ἀχιλλεύς:</p>
<p><a>Ι197</a> χαίρετον: ἦ φίλοι ἄνδρες ἱκάνετον ἦ τι μάλα χρεώ,</p>
<p><a>Ι198</a> οἵ μοι σκυζομένῳ περ Ἀχαιῶν φίλτατοί ἐστον.</p>
<p><a>Ι199</a> ὣς ἄρα φωνήσας προτέρω ἄγε δῖος Ἀχιλλεύς,</p>
<p><a>Ι200</a> εἷσεν δ᾽ ἐν κλισμοῖσι τάπησί τε πορφυρέοισιν.</p>
<p><a>Ι201</a> αἶψα δὲ Πάτροκλον προσεφώνεεν ἐγγὺς ἐόντα:</p>
<p><a>Ι202</a> μείζονα δὴ κρητῆρα Μενοιτίου υἱὲ καθίστα,</p>
<p><a>Ι203</a> ζωρότερον δὲ κέραιε, δέπας δ᾽ ἔντυνον ἑκάστῳ:</p>
<p><a>Ι204</a> οἳ γὰρ φίλτατοι ἄνδρες ἐμῷ ὑπέασι μελάθρῳ.</p>
<p><a>Ι205</a> ὣς φάτο, Πάτροκλος δὲ φίλῳ ἐπεπείθεθ᾽ ἑταίρῳ.</p>
<p><a>Ι206</a> αὐτὰρ ὅ γε κρεῖον μέγα κάββαλεν ἐν πυρὸς αὐγῇ,</p>
<p><a>Ι207</a> ἐν δ᾽ ἄρα νῶτον ἔθηκ᾽ ὄϊος καὶ πίονος αἰγός,</p>
<p><a>Ι208</a> ἐν δὲ συὸς σιάλοιο ῥάχιν τεθαλυῖαν ἀλοιφῇ.</p>
<p><a>Ι209</a> τῷ δ᾽ ἔχεν Αὐτομέδων, τάμνεν δ᾽ ἄρα δῖος Ἀχιλλεύς.</p>
<p><a>Ι210</a> καὶ τὰ μὲν εὖ μίστυλλε καὶ ἀμφ᾽ ὀβελοῖσιν ἔπειρε,</p>
<p><a>Ι211</a> πῦρ δὲ Μενοιτιάδης δαῖεν μέγα ἰσόθεος φώς.</p>
<p><a>Ι212</a> αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,</p>
<p><a>Ι213</a> ἀνθρακιὴν στορέσας ὀβελοὺς ἐφύπερθε τάνυσσε,</p>
<p><a>Ι214</a> πάσσε δ᾽ ἁλὸς θείοιο κρατευτάων ἐπαείρας.</p>
<p><a>Ι215</a> αὐτὰρ ἐπεί ῥ᾽ ὤπτησε καὶ εἰν ἐλεοῖσιν ἔχευε,</p>
<p><a>Ι216</a> Πάτροκλος μὲν σῖτον ἑλὼν ἐπένειμε τραπέζῃ</p>
<p><a>Ι217</a> καλοῖς ἐν κανέοισιν, ἀτὰρ κρέα νεῖμεν Ἀχιλλεύς.</p>
<p><a>Ι218</a> αὐτὸς δ᾽ ἀντίον ἷζεν Ὀδυσσῆος θείοιο</p>
<p><a>Ι219</a> τοίχου τοῦ ἑτέροιο, θεοῖσι δὲ θῦσαι ἀνώγει</p>
<p><a>Ι220</a> Πάτροκλον ὃν ἑταῖρον: ὃ δ᾽ ἐν πυρὶ βάλλε θυηλάς.</p>
<p><a>Ι221</a> οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>Ι222</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Ι223</a> νεῦσ᾽ Αἴας Φοίνικι: νόησε δὲ δῖος Ὀδυσσεύς,</p>
<p><a>Ι224</a> πλησάμενος δ᾽ οἴνοιο δέπας δείδεκτ᾽ Ἀχιλῆα:</p>
<p><a>Ι225</a> χαῖρ᾽ Ἀχιλεῦ: δαιτὸς μὲν ἐΐσης οὐκ ἐπιδευεῖς</p>
<p><a>Ι226</a> ἠμὲν ἐνὶ κλισίῃ Ἀγαμέμνονος Ἀτρεΐδαο</p>
<p><a>Ι227</a> ἠδὲ καὶ ἐνθάδε νῦν, πάρα γὰρ μενοεικέα πολλὰ</p>
<p><a>Ι228</a> δαίνυσθ᾽: ἀλλ᾽ οὐ δαιτὸς ἐπηράτου ἔργα μέμηλεν,</p>
<p><a>Ι229</a> ἀλλὰ λίην μέγα πῆμα διοτρεφὲς εἰσορόωντες</p>
<p><a>Ι230</a> δείδιμεν: ἐν δοιῇ δὲ σαωσέμεν ἢ ἀπολέσθαι</p>
<p><a>Ι231</a> νῆας ἐϋσσέλμους, εἰ μὴ σύ γε δύσεαι ἀλκήν.</p>
<p><a>Ι232</a> ἐγγὺς γὰρ νηῶν καὶ τείχεος αὖλιν ἔθεντο</p>
<p><a>Ι233</a> Τρῶες ὑπέρθυμοι τηλεκλειτοί τ᾽ ἐπίκουροι</p>
<p><a>Ι234</a> κηάμενοι πυρὰ πολλὰ κατὰ στρατόν, οὐδ᾽ ἔτι φασὶ</p>
<p><a>Ι235</a> σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι.</p>
<p><a>Ι236</a> Ζεὺς δέ σφι Κρονίδης ἐνδέξια σήματα φαίνων</p>
<p><a>Ι237</a> ἀστράπτει: Ἕκτωρ δὲ μέγα σθένεϊ βλεμεαίνων</p>
<p><a>Ι238</a> μαίνεται ἐκπάγλως πίσυνος Διί, οὐδέ τι τίει</p>
<p><a>Ι239</a> ἀνέρας οὐδὲ θεούς: κρατερὴ δέ ἑ λύσσα δέδυκεν.</p>
<p><a>Ι240</a> ἀρᾶται δὲ τάχιστα φανήμεναι Ἠῶ δῖαν:</p>
<p><a>Ι241</a> στεῦται γὰρ νηῶν ἀποκόψειν ἄκρα κόρυμβα</p>
<p><a>Ι242</a> αὐτάς τ᾽ ἐμπρήσειν μαλεροῦ πυρός, αὐτὰρ Ἀχαιοὺς</p>
<p><a>Ι243</a> δῃώσειν παρὰ τῇσιν ὀρινομένους ὑπὸ καπνοῦ.</p>
<p><a>Ι244</a> ταῦτ᾽ αἰνῶς δείδοικα κατὰ φρένα, μή οἱ ἀπειλὰς</p>
<p><a>Ι245</a> ἐκτελέσωσι θεοί, ἡμῖν δὲ δὴ αἴσιμον εἴη</p>
<p><a>Ι246</a> φθίσθαι ἐνὶ Τροίῃ ἑκὰς Ἄργεος ἱπποβότοιο.</p>
<p><a>Ι247</a> ἀλλ᾽ ἄνα εἰ μέμονάς γε καὶ ὀψέ περ υἷας Ἀχαιῶν</p>
<p><a>Ι248</a> τειρομένους ἐρύεσθαι ὑπὸ Τρώων ὀρυμαγδοῦ.</p>
<p><a>Ι249</a> αὐτῷ τοι μετόπισθ᾽ ἄχος ἔσσεται, οὐδέ τι μῆχος</p>
<p><a>Ι250</a> ῥεχθέντος κακοῦ ἔστ᾽ ἄκος εὑρεῖν: ἀλλὰ πολὺ πρὶν</p>
<p><a>Ι251</a> φράζευ ὅπως Δαναοῖσιν ἀλεξήσεις κακὸν ἦμαρ.</p>
<p><a>Ι252</a> ὦ πέπον ἦ μὲν σοί γε πατὴρ ἐπετέλλετο Πηλεὺς</p>
<p><a>Ι253</a> ἤματι τῷ ὅτε σ᾽ ἐκ Φθίης Ἀγαμέμνονι πέμπε:</p>
<p><a>Ι254</a> τέκνον ἐμὸν κάρτος μὲν Ἀθηναίη τε καὶ Ἥρη</p>
<p><a>Ι255</a> δώσουσ᾽ αἴ κ᾽ ἐθέλωσι, σὺ δὲ μεγαλήτορα θυμὸν</p>
<p><a>Ι256</a> ἴσχειν ἐν στήθεσσι: φιλοφροσύνη γὰρ ἀμείνων:</p>
<p><a>Ι257</a> ληγέμεναι δ᾽ ἔριδος κακομηχάνου, ὄφρά σε μᾶλλον</p>
<p><a>Ι258</a> τίωσ᾽ Ἀργείων ἠμὲν νέοι ἠδὲ γέροντες.</p>
<p><a>Ι259</a> ὣς ἐπέτελλ᾽ ὃ γέρων, σὺ δὲ λήθεαι: ἀλλ᾽ ἔτι καὶ νῦν</p>
<p><a>Ι260</a> παύε᾽, ἔα δὲ χόλον θυμαλγέα: σοὶ δ᾽ Ἀγαμέμνων</p>
<p><a>Ι261</a> ἄξια δῶρα δίδωσι μεταλήξαντι χόλοιο.</p>
<p><a>Ι262</a> εἰ δὲ σὺ μέν μευ ἄκουσον, ἐγὼ δέ κέ τοι καταλέξω</p>
<p><a>Ι263</a> ὅσσά τοι ἐν κλισίῃσιν ὑπέσχετο δῶρ᾽ Ἀγαμέμνων:</p>
<p><a>Ι264</a> ἕπτ᾽ ἀπύρους τρίποδας, δέκα δὲ χρυσοῖο τάλαντα,</p>
<p><a>Ι265</a> αἴθωνας δὲ λέβητας ἐείκοσι, δώδεκα δ᾽ ἵππους</p>
<p><a>Ι266</a> πηγοὺς ἀθλοφόρους, οἳ ἀέθλια ποσσὶν ἄροντο.</p>
<p><a>Ι267</a> οὔ κεν ἀλήϊος εἴη ἀνὴρ ᾧ τόσσα γένοιτο</p>
<p><a>Ι268</a> οὐδέ κεν ἀκτήμων ἐριτίμοιο χρυσοῖο,</p>
<p><a>Ι269</a> ὅσσ᾽ Ἀγαμέμνονος ἵπποι ἀέθλια ποσσὶν ἄροντο.</p>
<p><a>Ι270</a> δώσει δ᾽ ἑπτὰ γυναῖκας ἀμύμονα ἔργα ἰδυίας</p>
<p><a>Ι271</a> Λεσβίδας, ἃς ὅτε Λέσβον ἐϋκτιμένην ἕλες αὐτὸς</p>
<p><a>Ι272</a> ἐξέλεθ᾽, αἳ τότε κάλλει ἐνίκων φῦλα γυναικῶν.</p>
<p><a>Ι273</a> τὰς μέν τοι δώσει, μετὰ δ᾽ ἔσσεται ἣν τότ᾽ ἀπηύρα</p>
<p><a>Ι274</a> κούρη Βρισῆος: ἐπὶ δὲ μέγαν ὅρκον ὀμεῖται</p>
<p><a>Ι275</a> μή ποτε τῆς εὐνῆς ἐπιβήμεναι ἠδὲ μιγῆναι</p>
<p><a>Ι276</a> ἣ θέμις ἐστὶν ἄναξ ἤτ᾽ ἀνδρῶν ἤτε γυναικῶν.</p>
<p><a>Ι277</a> ταῦτα μὲν αὐτίκα πάντα παρέσσεται: εἰ δέ κεν αὖτε</p>
<p><a>Ι278</a> ἄστυ μέγα Πριάμοιο θεοὶ δώωσ᾽ ἀλαπάξαι,</p>
<p><a>Ι279</a> νῆα ἅλις χρυσοῦ καὶ χαλκοῦ νηήσασθαι</p>
<p><a>Ι280</a> εἰσελθών, ὅτε κεν δατεώμεθα ληΐδ᾽ Ἀχαιοί,</p>
<p><a>Ι281</a> Τρωϊάδας δὲ γυναῖκας ἐείκοσιν αὐτὸς ἑλέσθαι,</p>
<p><a>Ι282</a> αἵ κε μετ᾽ Ἀργείην Ἑλένην κάλλισται ἔωσιν.</p>
<p><a>Ι283</a> εἰ δέ κεν Ἄργος ἱκοίμεθ᾽ Ἀχαιϊκὸν οὖθαρ ἀρούρης</p>
<p><a>Ι284</a> γαμβρός κέν οἱ ἔοις: τίσει δέ σε ἶσον Ὀρέστῃ,</p>
<p><a>Ι285</a> ὅς οἱ τηλύγετος τρέφεται θαλίῃ ἔνι πολλῇ.</p>
<p><a>Ι286</a> τρεῖς δέ οἵ εἰσι θύγατρες ἐνὶ μεγάρῳ εὐπήκτῳ</p>
<p><a>Ι287</a> Χρυσόθεμις καὶ Λαοδίκη καὶ Ἰφιάνασσα,</p>
<p><a>Ι288</a> τάων ἥν κ᾽ ἐθέλῃσθα φίλην ἀνάεδνον ἄγεσθαι</p>
<p><a>Ι289</a> πρὸς οἶκον Πηλῆος: ὃ δ᾽ αὖτ᾽ ἐπὶ μείλια δώσει</p>
<p><a>Ι290</a> πολλὰ μάλ᾽, ὅσσ᾽ οὔ πώ τις ἑῇ ἐπέδωκε θυγατρί:</p>
<p><a>Ι291</a> ἑπτὰ δέ τοι δώσει εὖ ναιόμενα πτολίεθρα</p>
<p><a>Ι292</a> Καρδαμύλην Ἐνόπην τε καὶ Ἱρὴν ποιήεσσαν</p>
<p><a>Ι293</a> Φηράς τε ζαθέας ἠδ᾽ Ἄνθειαν βαθύλειμον</p>
<p><a>Ι294</a> καλήν τ᾽ Αἴπειαν καὶ Πήδασον ἀμπελόεσσαν.</p>
<p><a>Ι295</a> πᾶσαι δ᾽ ἐγγὺς ἁλός, νέαται Πύλου ἠμαθόεντος:</p>
<p><a>Ι296</a> ἐν δ᾽ ἄνδρες ναίουσι πολύρρηνες πολυβοῦται,</p>
<p><a>Ι297</a> οἵ κέ σε δωτίνῃσι θεὸν ὣς τιμήσουσι</p>
<p><a>Ι298</a> καί τοι ὑπὸ σκήπτρῳ λιπαρὰς τελέουσι θέμιστας.</p>
<p><a>Ι299</a> ταῦτά κέ τοι τελέσειε μεταλήξαντι χόλοιο.</p>
<p><a>Ι300</a> εἰ δέ τοι Ἀτρεΐδης μὲν ἀπήχθετο κηρόθι μᾶλλον</p>
<p><a>Ι301</a> αὐτὸς καὶ τοῦ δῶρα, σὺ δ᾽ ἄλλους περ Παναχαιοὺς</p>
<p><a>Ι302</a> τειρομένους ἐλέαιρε κατὰ στρατόν, οἵ σε θεὸν ὣς</p>
<p><a>Ι303</a> τίσουσ᾽: ἦ γάρ κέ σφι μάλα μέγα κῦδος ἄροιο:</p>
<p><a>Ι304</a> νῦν γάρ χ᾽ Ἕκτορ᾽ ἕλοις, ἐπεὶ ἂν μάλα τοι σχεδὸν ἔλθοι</p>
<p><a>Ι305</a> λύσσαν ἔχων ὀλοήν, ἐπεὶ οὔ τινά φησιν ὁμοῖον</p>
<p><a>Ι306</a> οἷ ἔμεναι Δαναῶν οὓς ἐνθάδε νῆες ἔνεικαν.</p>
<p><a>Ι307</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Ι308</a> διογενὲς Λαερτιάδη πολυμήχαν᾽ Ὀδυσσεῦ</p>
<p><a>Ι309</a> χρὴ μὲν δὴ τὸν μῦθον ἀπηλεγέως ἀποειπεῖν,</p>
<p><a>Ι310</a> ᾗ περ δὴ φρονέω τε καὶ ὡς τετελεσμένον ἔσται,</p>
<p><a>Ι311</a> ὡς μή μοι τρύζητε παρήμενοι ἄλλοθεν ἄλλος.</p>
<p><a>Ι312</a> ἐχθρὸς γάρ μοι κεῖνος ὁμῶς Ἀΐδαο πύλῃσιν</p>
<p><a>Ι313</a> ὅς χ᾽ ἕτερον μὲν κεύθῃ ἐνὶ φρεσίν, ἄλλο δὲ εἴπῃ.</p>
<p><a>Ι314</a> αὐτὰρ ἐγὼν ἐρέω ὥς μοι δοκεῖ εἶναι ἄριστα:</p>
<p><a>Ι315</a> οὔτ᾽ ἔμεγ᾽ Ἀτρεΐδην Ἀγαμέμνονα πεισέμεν οἴω</p>
<p><a>Ι316</a> οὔτ᾽ ἄλλους Δαναούς, ἐπεὶ οὐκ ἄρα τις χάρις ἦεν</p>
<p><a>Ι317</a> μάρνασθαι δηΐοισιν ἐπ᾽ ἀνδράσι νωλεμὲς αἰεί.</p>
<p><a>Ι318</a> ἴση μοῖρα μένοντι καὶ εἰ μάλα τις πολεμίζοι:</p>
<p><a>Ι319</a> ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:</p>
<p><a>Ι320</a> κάτθαν᾽ ὁμῶς ὅ τ᾽ ἀεργὸς ἀνὴρ ὅ τε πολλὰ ἐοργώς.</p>
<p><a>Ι321</a> οὐδέ τί μοι περίκειται, ἐπεὶ πάθον ἄλγεα θυμῷ</p>
<p><a>Ι322</a> αἰεὶ ἐμὴν ψυχὴν παραβαλλόμενος πολεμίζειν.</p>
<p><a>Ι323</a> ὡς δ᾽ ὄρνις ἀπτῆσι νεοσσοῖσι προφέρῃσι</p>
<p><a>Ι324</a> μάστακ᾽ ἐπεί κε λάβῃσι, κακῶς δ᾽ ἄρα οἱ πέλει αὐτῇ,</p>
<p><a>Ι325</a> ὣς καὶ ἐγὼ πολλὰς μὲν ἀΰπνους νύκτας ἴαυον,</p>
<p><a>Ι326</a> ἤματα δ᾽ αἱματόεντα διέπρησσον πολεμίζων</p>
<p><a>Ι327</a> ἀνδράσι μαρνάμενος ὀάρων ἕνεκα σφετεράων.</p>
<p><a>Ι328</a> δώδεκα δὴ σὺν νηυσὶ πόλεις ἀλάπαξ᾽ ἀνθρώπων,</p>
<p><a>Ι329</a> πεζὸς δ᾽ ἕνδεκά φημι κατὰ Τροίην ἐρίβωλον:</p>
<p><a>Ι330</a> τάων ἐκ πασέων κειμήλια πολλὰ καὶ ἐσθλὰ</p>
<p><a>Ι331</a> ἐξελόμην, καὶ πάντα φέρων Ἀγαμέμνονι δόσκον</p>
<p><a>Ι332</a> Ἀτρεΐδῃ: ὃ δ᾽ ὄπισθε μένων παρὰ νηυσὶ θοῇσι</p>
<p><a>Ι333</a> δεξάμενος διὰ παῦρα δασάσκετο, πολλὰ δ᾽ ἔχεσκεν.</p>
<p><a>Ι334</a> ἄλλα δ᾽ ἀριστήεσσι δίδου γέρα καὶ βασιλεῦσι:</p>
<p><a>Ι335</a> τοῖσι μὲν ἔμπεδα κεῖται, ἐμεῦ δ᾽ ἀπὸ μούνου Ἀχαιῶν</p>
<p><a>Ι336</a> εἵλετ᾽, ἔχει δ᾽ ἄλοχον θυμαρέα: τῇ παριαύων</p>
<p><a>Ι337</a> τερπέσθω. τί δὲ δεῖ πολεμιζέμεναι Τρώεσσιν</p>
<p><a>Ι338</a> Ἀργείους; τί δὲ λαὸν ἀνήγαγεν ἐνθάδ᾽ ἀγείρας</p>
<p><a>Ι339</a> Ἀτρεΐδης; ἦ οὐχ Ἑλένης ἕνεκ᾽ ἠϋκόμοιο;</p>
<p><a>Ι340</a> ἦ μοῦνοι φιλέουσ᾽ ἀλόχους μερόπων ἀνθρώπων</p>
<p><a>Ι341</a> Ἀτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων</p>
<p><a>Ι342</a> τὴν αὐτοῦ φιλέει καὶ κήδεται, ὡς καὶ ἐγὼ τὴν</p>
<p><a>Ι343</a> ἐκ θυμοῦ φίλεον δουρικτητήν περ ἐοῦσαν.</p>
<p><a>Ι344</a> νῦν δ᾽ ἐπεὶ ἐκ χειρῶν γέρας εἵλετο καί μ᾽ ἀπάτησε</p>
<p><a>Ι345</a> μή μευ πειράτω εὖ εἰδότος: οὐδέ με πείσει.</p>
<p><a>Ι346</a> ἀλλ᾽ Ὀδυσεῦ σὺν σοί τε καὶ ἄλλοισιν βασιλεῦσι</p>
<p><a>Ι347</a> φραζέσθω νήεσσιν ἀλεξέμεναι δήϊον πῦρ.</p>
<p><a>Ι348</a> ἦ μὲν δὴ μάλα πολλὰ πονήσατο νόσφιν ἐμεῖο,</p>
<p><a>Ι349</a> καὶ δὴ τεῖχος ἔδειμε, καὶ ἤλασε τάφρον ἐπ᾽ αὐτῷ</p>
<p><a>Ι350</a> εὐρεῖαν μεγάλην, ἐν δὲ σκόλοπας κατέπηξεν:</p>
<p><a>Ι351</a> ἀλλ᾽ οὐδ᾽ ὧς δύναται σθένος Ἕκτορος ἀνδροφόνοιο</p>
<p><a>Ι352</a> ἴσχειν: ὄφρα δ᾽ ἐγὼ μετ᾽ Ἀχαιοῖσιν πολέμιζον</p>
<p><a>Ι353</a> οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,</p>
<p><a>Ι354</a> ἀλλ᾽ ὅσον ἐς Σκαιάς τε πύλας καὶ φηγὸν ἵκανεν:</p>
<p><a>Ι355</a> ἔνθά ποτ᾽ οἶον ἔμιμνε, μόγις δέ μευ ἔκφυγεν ὁρμήν.</p>
<p><a>Ι356</a> νῦν δ᾽ ἐπεὶ οὐκ ἐθέλω πολεμιζέμεν Ἕκτορι δίῳ</p>
<p><a>Ι357</a> αὔριον ἱρὰ Διὶ ῥέξας καὶ πᾶσι θεοῖσι</p>
<p><a>Ι358</a> νηήσας εὖ νῆας, ἐπὴν ἅλα δὲ προερύσσω,</p>
<p><a>Ι359</a> ὄψεαι, αἴ κ᾽ ἐθέλῃσθα καὶ αἴ κέν τοι τὰ μεμήλῃ,</p>
<p><a>Ι360</a> ἦρι μάλ᾽ Ἑλλήσποντον ἐπ᾽ ἰχθυόεντα πλεούσας</p>
<p><a>Ι361</a> νῆας ἐμάς, ἐν δ᾽ ἄνδρας ἐρεσσέμεναι μεμαῶτας:</p>
<p><a>Ι362</a> εἰ δέ κεν εὐπλοίην δώῃ κλυτὸς ἐννοσίγαιος</p>
<p><a>Ι363</a> ἤματί κε τριτάτῳ Φθίην ἐρίβωλον ἱκοίμην.</p>
<p><a>Ι364</a> ἔστι δέ μοι μάλα πολλά, τὰ κάλλιπον ἐνθάδε ἔρρων:</p>
<p><a>Ι365</a> ἄλλον δ᾽ ἐνθένδε χρυσὸν καὶ χαλκὸν ἐρυθρὸν</p>
<p><a>Ι366</a> ἠδὲ γυναῖκας ἐϋζώνους πολιόν τε σίδηρον</p>
<p><a>Ι367</a> ἄξομαι, ἅσσ᾽ ἔλαχόν γε: γέρας δέ μοι, ὅς περ ἔδωκεν,</p>
<p><a>Ι368</a> αὖτις ἐφυβρίζων ἕλετο κρείων Ἀγαμέμνων</p>
<p><a>Ι369</a> Ἀτρεΐδης: τῷ πάντ᾽ ἀγορευέμεν ὡς ἐπιτέλλω</p>
<p><a>Ι370</a> ἀμφαδόν, ὄφρα καὶ ἄλλοι ἐπισκύζωνται Ἀχαιοὶ</p>
<p><a>Ι371</a> εἴ τινά που Δαναῶν ἔτι ἔλπεται ἐξαπατήσειν</p>
<p><a>Ι372</a> αἰὲν ἀναιδείην ἐπιειμένος: οὐδ᾽ ἂν ἔμοιγε</p>
<p><a>Ι373</a> τετλαίη κύνεός περ ἐὼν εἰς ὦπα ἰδέσθαι:</p>
<p><a>Ι374</a> οὐδέ τί οἱ βουλὰς συμφράσσομαι, οὐδὲ μὲν ἔργον:</p>
<p><a>Ι375</a> ἐκ γὰρ δή μ᾽ ἀπάτησε καὶ ἤλιτεν: οὐδ᾽ ἂν ἔτ᾽ αὖτις</p>
<p><a>Ι376</a> ἐξαπάφοιτ᾽ ἐπέεσσιν: ἅλις δέ οἱ: ἀλλὰ ἕκηλος</p>
<p><a>Ι377</a> ἐρρέτω: ἐκ γάρ εὑ φρένας εἵλετο μητίετα Ζεύς.</p>
<p><a>Ι378</a> ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.</p>
<p><a>Ι379</a> οὐδ᾽ εἴ μοι δεκάκις τε καὶ εἰκοσάκις τόσα δοίη</p>
<p><a>Ι380</a> ὅσσά τέ οἱ νῦν ἔστι, καὶ εἴ ποθεν ἄλλα γένοιτο,</p>
<p><a>Ι381</a> οὐδ᾽ ὅσ᾽ ἐς Ὀρχομενὸν ποτινίσεται, οὐδ᾽ ὅσα Θήβας</p>
<p><a>Ι382</a> Αἰγυπτίας, ὅθι πλεῖστα δόμοις ἐν κτήματα κεῖται,</p>
<p><a>Ι383</a> αἵ θ᾽ ἑκατόμπυλοί εἰσι, διηκόσιοι δ᾽ ἀν᾽ ἑκάστας</p>
<p><a>Ι384</a> ἀνέρες ἐξοιχνεῦσι σὺν ἵπποισιν καὶ ὄχεσφιν:</p>
<p><a>Ι385</a> οὐδ᾽ εἴ μοι τόσα δοίη ὅσα ψάμαθός τε κόνις τε,</p>
<p><a>Ι386</a> οὐδέ κεν ὧς ἔτι θυμὸν ἐμὸν πείσει᾽ Ἀγαμέμνων</p>
<p><a>Ι387</a> πρίν γ᾽ ἀπὸ πᾶσαν ἐμοὶ δόμεναι θυμαλγέα λώβην.</p>
<p><a>Ι388</a> κούρην δ᾽ οὐ γαμέω Ἀγαμέμνονος Ἀτρεΐδαο,</p>
<p><a>Ι389</a> οὐδ᾽ εἰ χρυσείῃ Ἀφροδίτῃ κάλλος ἐρίζοι,</p>
<p><a>Ι390</a> ἔργα δ᾽ Ἀθηναίῃ γλαυκώπιδι ἰσοφαρίζοι:</p>
<p><a>Ι391</a> οὐδέ μιν ὧς γαμέω: ὃ δ᾽ Ἀχαιῶν ἄλλον ἑλέσθω,</p>
<p><a>Ι392</a> ὅς τις οἷ τ᾽ ἐπέοικε καὶ ὃς βασιλεύτερός ἐστιν.</p>
<p><a>Ι393</a> ἢν γὰρ δή με σαῶσι θεοὶ καὶ οἴκαδ᾽ ἵκωμαι,</p>
<p><a>Ι394</a> Πηλεύς θήν μοι ἔπειτα γυναῖκά γε μάσσεται αὐτός.</p>
<p><a>Ι395</a> πολλαὶ Ἀχαιΐδες εἰσὶν ἀν᾽ Ἑλλάδα τε Φθίην τε</p>
<p><a>Ι396</a> κοῦραι ἀριστήων, οἵ τε πτολίεθρα ῥύονται,</p>
<p><a>Ι397</a> τάων ἥν κ᾽ ἐθέλωμι φίλην ποιήσομ᾽ ἄκοιτιν.</p>
<p><a>Ι398</a> ἔνθα δέ μοι μάλα πολλὸν ἐπέσσυτο θυμὸς ἀγήνωρ</p>
<p><a>Ι399</a> γήμαντα μνηστὴν ἄλοχον ἐϊκυῖαν ἄκοιτιν</p>
<p><a>Ι400</a> κτήμασι τέρπεσθαι τὰ γέρων ἐκτήσατο Πηλεύς:</p>
<p><a>Ι401</a> οὐ γὰρ ἐμοὶ ψυχῆς ἀντάξιον οὐδ᾽ ὅσα φασὶν</p>
<p><a>Ι402</a> Ἴλιον ἐκτῆσθαι εὖ ναιόμενον πτολίεθρον</p>
<p><a>Ι403</a> τὸ πρὶν ἐπ᾽ εἰρήνης, πρὶν ἐλθεῖν υἷας Ἀχαιῶν,</p>
<p><a>Ι404</a> οὐδ᾽ ὅσα λάϊνος οὐδὸς ἀφήτορος ἐντὸς ἐέργει</p>
<p><a>Ι405</a> Φοίβου Ἀπόλλωνος Πυθοῖ ἔνι πετρηέσσῃ.</p>
<p><a>Ι406</a> ληϊστοὶ μὲν γάρ τε βόες καὶ ἴφια μῆλα,</p>
<p><a>Ι407</a> κτητοὶ δὲ τρίποδές τε καὶ ἵππων ξανθὰ κάρηνα,</p>
<p><a>Ι408</a> ἀνδρὸς δὲ ψυχὴ πάλιν ἐλθεῖν οὔτε λεϊστὴ</p>
<p><a>Ι409</a> οὔθ᾽ ἑλετή, ἐπεὶ ἄρ κεν ἀμείψεται ἕρκος ὀδόντων.</p>
<p><a>Ι410</a> μήτηρ γάρ τέ μέ φησι θεὰ Θέτις ἀργυρόπεζα</p>
<p><a>Ι411</a> διχθαδίας κῆρας φερέμεν θανάτοιο τέλος δέ.</p>
<p><a>Ι412</a> εἰ μέν κ᾽ αὖθι μένων Τρώων πόλιν ἀμφιμάχωμαι,</p>
<p><a>Ι413</a> ὤλετο μέν μοι νόστος, ἀτὰρ κλέος ἄφθιτον ἔσται:</p>
<p><a>Ι414</a> εἰ δέ κεν οἴκαδ᾽ ἵκωμι φίλην ἐς πατρίδα γαῖαν,</p>
<p><a>Ι415</a> ὤλετό μοι κλέος ἐσθλόν, ἐπὶ δηρὸν δέ μοι αἰὼν</p>
<p><a>Ι416</a> ἔσσεται, οὐδέ κέ μ᾽ ὦκα τέλος θανάτοιο κιχείη.</p>
<p><a>Ι417</a> καὶ δ᾽ ἂν τοῖς ἄλλοισιν ἐγὼ παραμυθησαίμην</p>
<p><a>Ι418</a> οἴκαδ᾽ ἀποπλείειν, ἐπεὶ οὐκέτι δήετε τέκμωρ</p>
<p><a>Ι419</a> Ἰλίου αἰπεινῆς: μάλα γάρ ἑθεν εὐρύοπα Ζεὺς</p>
<p><a>Ι420</a> χεῖρα ἑὴν ὑπερέσχε, τεθαρσήκασι δὲ λαοί.</p>
<p><a>Ι421</a> ἀλλ᾽ ὑμεῖς μὲν ἰόντες ἀριστήεσσιν Ἀχαιῶν</p>
<p><a>Ι422</a> ἀγγελίην ἀπόφασθε: τὸ γὰρ γέρας ἐστὶ γερόντων:</p>
<p><a>Ι423</a> ὄφρ᾽ ἄλλην φράζωνται ἐνὶ φρεσὶ μῆτιν ἀμείνω,</p>
<p><a>Ι424</a> ἥ κέ σφιν νῆάς τε σαῷ καὶ λαὸν Ἀχαιῶν</p>
<p><a>Ι425</a> νηυσὶν ἔπι γλαφυρῇς, ἐπεὶ οὔ σφισιν ἥδέ γ᾽ ἑτοίμη</p>
<p><a>Ι426</a> ἣν νῦν ἐφράσσαντο ἐμεῦ ἀπομηνίσαντος:</p>
<p><a>Ι427</a> Φοῖνιξ δ᾽ αὖθι παρ᾽ ἄμμι μένων κατακοιμηθήτω,</p>
<p><a>Ι428</a> ὄφρά μοι ἐν νήεσσι φίλην ἐς πατρίδ᾽ ἕπηται</p>
<p><a>Ι429</a> αὔριον ἢν ἐθέλῃσιν: ἀνάγκῃ δ᾽ οὔ τί μιν ἄξω.</p>
<p><a>Ι430</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ</p>
<p><a>Ι431</a> μῦθον ἀγασσάμενοι: μάλα γὰρ κρατερῶς ἀπέειπεν:</p>
<p><a>Ι432</a> ὀψὲ δὲ δὴ μετέειπε γέρων ἱππηλάτα Φοῖνιξ</p>
<p><a>Ι433</a> δάκρυ᾽ ἀναπρήσας: περὶ γὰρ δίε νηυσὶν Ἀχαιῶν:</p>
<p><a>Ι434</a> εἰ μὲν δὴ νόστόν γε μετὰ φρεσὶ φαίδιμ᾽ Ἀχιλλεῦ</p>
<p><a>Ι435</a> βάλλεαι, οὐδέ τι πάμπαν ἀμύνειν νηυσὶ θοῇσι</p>
<p><a>Ι436</a> πῦρ ἐθέλεις ἀΐδηλον, ἐπεὶ χόλος ἔμπεσε θυμῷ,</p>
<p><a>Ι437</a> πῶς ἂν ἔπειτ᾽ ἀπὸ σεῖο φίλον τέκος αὖθι λιποίμην</p>
<p><a>Ι438</a> οἶος; σοὶ δέ μ᾽ ἔπεμπε γέρων ἱππηλάτα Πηλεὺς</p>
<p><a>Ι439</a> ἤματι τῷ ὅτε σ᾽ ἐκ Φθίης Ἀγαμέμνονι πέμπε</p>
<p><a>Ι440</a> νήπιον οὔ πω εἰδόθ᾽ ὁμοιΐου πολέμοιο</p>
<p><a>Ι441</a> οὐδ᾽ ἀγορέων, ἵνα τ᾽ ἄνδρες ἀριπρεπέες τελέθουσι.</p>
<p><a>Ι442</a> τοὔνεκά με προέηκε διδασκέμεναι τάδε πάντα,</p>
<p><a>Ι443</a> μύθων τε ῥητῆρ᾽ ἔμεναι πρηκτῆρά τε ἔργων.</p>
<p><a>Ι444</a> ὡς ἂν ἔπειτ᾽ ἀπὸ σεῖο φίλον τέκος οὐκ ἐθέλοιμι</p>
<p><a>Ι445</a> λείπεσθ᾽, οὐδ᾽ εἴ κέν μοι ὑποσταίη θεὸς αὐτὸς</p>
<p><a>Ι446</a> γῆρας ἀποξύσας θήσειν νέον ἡβώοντα,</p>
<p><a>Ι447</a> οἷον ὅτε πρῶτον λίπον Ἑλλάδα καλλιγύναικα</p>
<p><a>Ι448</a> φεύγων νείκεα πατρὸς Ἀμύντορος Ὀρμενίδαο,</p>
<p><a>Ι449</a> ὅς μοι παλλακίδος περιχώσατο καλλικόμοιο,</p>
<p><a>Ι450</a> τὴν αὐτὸς φιλέεσκεν, ἀτιμάζεσκε δ᾽ ἄκοιτιν</p>
<p><a>Ι451</a> μητέρ᾽ ἐμήν: ἣ δ᾽ αἰὲν ἐμὲ λισσέσκετο γούνων</p>
<p><a>Ι452</a> παλλακίδι προμιγῆναι, ἵν᾽ ἐχθήρειε γέροντα.</p>
<p><a>Ι453</a> τῇ πιθόμην καὶ ἔρεξα: πατὴρ δ᾽ ἐμὸς αὐτίκ᾽ ὀϊσθεὶς</p>
<p><a>Ι454</a> πολλὰ κατηρᾶτο, στυγερὰς δ᾽ ἐπεκέκλετ᾽ Ἐρινῦς,</p>
<p><a>Ι455</a> μή ποτε γούνασιν οἷσιν ἐφέσσεσθαι φίλον υἱὸν</p>
<p><a>Ι456</a> ἐξ ἐμέθεν γεγαῶτα: θεοὶ δ᾽ ἐτέλειον ἐπαρὰς</p>
<p><a>Ι457</a> Ζεύς τε καταχθόνιος καὶ ἐπαινὴ Περσεφόνεια.</p>
<p><a>Ι458</a> [τον μεν εγω βουλευσα κατακταμεν οξει χαλκωι]</p>
<p><a>Ι459</a> [αλλα τισ αθανατων παυσεν χολον οσ ρ ενι θυμωι]</p>
<p><a>Ι460</a> [δημου θηκε φατιν και ονειδεα πολλ ανθρωπων]</p>
<p><a>Ι461</a> [ωσ μη πατροφονοσ μετ Αχαιοισιν καλεοιμην]</p>
<p><a>Ι462</a> ἔνθ᾽ ἐμοὶ οὐκέτι πάμπαν ἐρητύετ᾽ ἐν φρεσὶ θυμὸς</p>
<p><a>Ι463</a> πατρὸς χωομένοιο κατὰ μέγαρα στρωφᾶσθαι.</p>
<p><a>Ι464</a> ἦ μὲν πολλὰ ἔται καὶ ἀνεψιοὶ ἀμφὶς ἐόντες</p>
<p><a>Ι465</a> αὐτοῦ λισσόμενοι κατερήτυον ἐν μεγάροισι,</p>
<p><a>Ι466</a> πολλὰ δὲ ἴφια μῆλα καὶ εἰλίποδας ἕλικας βοῦς</p>
<p><a>Ι467</a> ἔσφαζον, πολλοὶ δὲ σύες θαλέθοντες ἀλοιφῇ</p>
<p><a>Ι468</a> εὑόμενοι τανύοντο διὰ φλογὸς Ἡφαίστοιο,</p>
<p><a>Ι469</a> πολλὸν δ᾽ ἐκ κεράμων μέθυ πίνετο τοῖο γέροντος.</p>
<p><a>Ι470</a> εἰνάνυχες δέ μοι ἀμφ᾽ αὐτῷ παρὰ νύκτας ἴαυον:</p>
<p><a>Ι471</a> οἳ μὲν ἀμειβόμενοι φυλακὰς ἔχον, οὐδέ ποτ᾽ ἔσβη</p>
<p><a>Ι472</a> πῦρ, ἕτερον μὲν ὑπ᾽ αἰθούσῃ εὐερκέος αὐλῆς,</p>
<p><a>Ι473</a> ἄλλο δ᾽ ἐνὶ προδόμῳ, πρόσθεν θαλάμοιο θυράων.</p>
<p><a>Ι474</a> ἀλλ᾽ ὅτε δὴ δεκάτη μοι ἐπήλυθε νὺξ ἐρεβεννή,</p>
<p><a>Ι475</a> καὶ τότ᾽ ἐγὼ θαλάμοιο θύρας πυκινῶς ἀραρυίας</p>
<p><a>Ι476</a> ῥήξας ἐξῆλθον, καὶ ὑπέρθορον ἑρκίον αὐλῆς</p>
<p><a>Ι477</a> ῥεῖα, λαθὼν φύλακάς τ᾽ ἄνδρας δμῳάς τε γυναῖκας.</p>
<p><a>Ι478</a> φεῦγον ἔπειτ᾽ ἀπάνευθε δι᾽ Ἑλλάδος εὐρυχόροιο,</p>
<p><a>Ι479</a> Φθίην δ᾽ ἐξικόμην ἐριβώλακα μητέρα μήλων</p>
<p><a>Ι480</a> ἐς Πηλῆα ἄναχθ᾽: ὃ δέ με πρόφρων ὑπέδεκτο,</p>
<p><a>Ι481</a> καί μ᾽ ἐφίλησ᾽ ὡς εἴ τε πατὴρ ὃν παῖδα φιλήσῃ</p>
<p><a>Ι482</a> μοῦνον τηλύγετον πολλοῖσιν ἐπὶ κτεάτεσσι,</p>
<p><a>Ι483</a> καί μ᾽ ἀφνειὸν ἔθηκε, πολὺν δέ μοι ὤπασε λαόν:</p>
<p><a>Ι484</a> ναῖον δ᾽ ἐσχατιὴν Φθίης Δολόπεσσιν ἀνάσσων.</p>
<p><a>Ι485</a> καί σε τοσοῦτον ἔθηκα θεοῖς ἐπιείκελ᾽ Ἀχιλλεῦ,</p>
<p><a>Ι486</a> ἐκ θυμοῦ φιλέων, ἐπεὶ οὐκ ἐθέλεσκες ἅμ᾽ ἄλλῳ</p>
<p><a>Ι487</a> οὔτ᾽ ἐς δαῖτ᾽ ἰέναι οὔτ᾽ ἐν μεγάροισι πάσασθαι,</p>
<p><a>Ι488</a> πρίν γ᾽ ὅτε δή σ᾽ ἐπ᾽ ἐμοῖσιν ἐγὼ γούνεσσι καθίσσας</p>
<p><a>Ι489</a> ὄψου τ᾽ ἄσαιμι προταμὼν καὶ οἶνον ἐπισχών.</p>
<p><a>Ι490</a> πολλάκι μοι κατέδευσας ἐπὶ στήθεσσι χιτῶνα</p>
<p><a>Ι491</a> οἴνου ἀποβλύζων ἐν νηπιέῃ ἀλεγεινῇ.</p>
<p><a>Ι492</a> ὣς ἐπὶ σοὶ μάλα πολλὰ πάθον καὶ πολλὰ μόγησα,</p>
<p><a>Ι493</a> τὰ φρονέων ὅ μοι οὔ τι θεοὶ γόνον ἐξετέλειον</p>
<p><a>Ι494</a> ἐξ ἐμεῦ: ἀλλὰ σὲ παῖδα θεοῖς ἐπιείκελ᾽ Ἀχιλλεῦ</p>
<p><a>Ι495</a> ποιεύμην, ἵνα μοί ποτ᾽ ἀεικέα λοιγὸν ἀμύνῃς.</p>
<p><a>Ι496</a> ἀλλ᾽ Ἀχιλεῦ δάμασον θυμὸν μέγαν: οὐδέ τί σε χρὴ</p>
<p><a>Ι497</a> νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,</p>
<p><a>Ι498</a> τῶν περ καὶ μείζων ἀρετὴ τιμή τε βίη τε.</p>
<p><a>Ι499</a> καὶ μὲν τοὺς θυέεσσι καὶ εὐχωλῇς ἀγανῇσι</p>
<p><a>Ι500</a> λοιβῇ τε κνίσῃ τε παρατρωπῶσ᾽ ἄνθρωποι</p>
<p><a>Ι501</a> λισσόμενοι, ὅτε κέν τις ὑπερβήῃ καὶ ἁμάρτῃ.</p>
<p><a>Ι502</a> καὶ γάρ τε λιταί εἰσι Διὸς κοῦραι μεγάλοιο</p>
<p><a>Ι503</a> χωλαί τε ῥυσαί τε παραβλῶπές τ᾽ ὀφθαλμώ,</p>
<p><a>Ι504</a> αἵ ῥά τε καὶ μετόπισθ᾽ ἄτης ἀλέγουσι κιοῦσαι.</p>
<p><a>Ι505</a> ἣ δ᾽ ἄτη σθεναρή τε καὶ ἀρτίπος, οὕνεκα πάσας</p>
<p><a>Ι506</a> πολλὸν ὑπεκπροθέει, φθάνει δέ τε πᾶσαν ἐπ᾽ αἶαν</p>
<p><a>Ι507</a> βλάπτουσ᾽ ἀνθρώπους: αἳ δ᾽ ἐξακέονται ὀπίσσω.</p>
<p><a>Ι508</a> ὃς μέν τ᾽ αἰδέσεται κούρας Διὸς ἆσσον ἰούσας,</p>
<p><a>Ι509</a> τὸν δὲ μέγ᾽ ὤνησαν καί τ᾽ ἔκλυον εὐχομένοιο:</p>
<p><a>Ι510</a> ὃς δέ κ᾽ ἀνήνηται καί τε στερεῶς ἀποείπῃ,</p>
<p><a>Ι511</a> λίσσονται δ᾽ ἄρα ταί γε Δία Κρονίωνα κιοῦσαι</p>
<p><a>Ι512</a> τῷ ἄτην ἅμ᾽ ἕπεσθαι, ἵνα βλαφθεὶς ἀποτίσῃ.</p>
<p><a>Ι513</a> ἀλλ᾽ Ἀχιλεῦ πόρε καὶ σὺ Διὸς κούρῃσιν ἕπεσθαι</p>
<p><a>Ι514</a> τιμήν, ἥ τ᾽ ἄλλων περ ἐπιγνάμπτει νόον ἐσθλῶν.</p>
<p><a>Ι515</a> εἰ μὲν γὰρ μὴ δῶρα φέροι τὰ δ᾽ ὄπισθ᾽ ὀνομάζοι</p>
<p><a>Ι516</a> Ἀτρεΐδης, ἀλλ᾽ αἰὲν ἐπιζαφελῶς χαλεπαίνοι,</p>
<p><a>Ι517</a> οὐκ ἂν ἔγωγέ σε μῆνιν ἀπορρίψαντα κελοίμην</p>
<p><a>Ι518</a> Ἀργείοισιν ἀμυνέμεναι χατέουσί περ ἔμπης:</p>
<p><a>Ι519</a> νῦν δ᾽ ἅμα τ᾽ αὐτίκα πολλὰ διδοῖ τὰ δ᾽ ὄπισθεν ὑπέστη,</p>
<p><a>Ι520</a> ἄνδρας δὲ λίσσεσθαι ἐπιπροέηκεν ἀρίστους</p>
<p><a>Ι521</a> κρινάμενος κατὰ λαὸν Ἀχαιϊκόν, οἵ τε σοὶ αὐτῷ</p>
<p><a>Ι522</a> φίλτατοι Ἀργείων: τῶν μὴ σύ γε μῦθον ἐλέγξῃς</p>
<p><a>Ι523</a> μηδὲ πόδας: πρὶν δ᾽ οὔ τι νεμεσσητὸν κεχολῶσθαι.</p>
<p><a>Ι524</a> οὕτω καὶ τῶν πρόσθεν ἐπευθόμεθα κλέα ἀνδρῶν</p>
<p><a>Ι525</a> ἡρώων, ὅτε κέν τιν᾽ ἐπιζάφελος χόλος ἵκοι:</p>
<p><a>Ι526</a> δωρητοί τε πέλοντο παράρρητοί τ᾽ ἐπέεσσι.</p>
<p><a>Ι527</a> μέμνημαι τόδε ἔργον ἐγὼ πάλαι οὔ τι νέον γε</p>
<p><a>Ι528</a> ὡς ἦν: ἐν δ᾽ ὑμῖν ἐρέω πάντεσσι φίλοισι.</p>
<p><a>Ι529</a> Κουρῆτές τ᾽ ἐμάχοντο καὶ Αἰτωλοὶ μενεχάρμαι</p>
<p><a>Ι530</a> ἀμφὶ πόλιν Καλυδῶνα καὶ ἀλλήλους ἐνάριζον,</p>
<p><a>Ι531</a> Αἰτωλοὶ μὲν ἀμυνόμενοι Καλυδῶνος ἐραννῆς,</p>
<p><a>Ι532</a> Κουρῆτες δὲ διαπραθέειν μεμαῶτες Ἄρηϊ.</p>
<p><a>Ι533</a> καὶ γὰρ τοῖσι κακὸν χρυσόθρονος Ἄρτεμις ὦρσε</p>
<p><a>Ι534</a> χωσαμένη ὅ οἱ οὔ τι θαλύσια γουνῷ ἀλωῆς</p>
<p><a>Ι535</a> Οἰνεὺς ῥέξ᾽: ἄλλοι δὲ θεοὶ δαίνυνθ᾽ ἑκατόμβας,</p>
<p><a>Ι536</a> οἴῃ δ᾽ οὐκ ἔρρεξε Διὸς κούρῃ μεγάλοιο.</p>
<p><a>Ι537</a> ἢ λάθετ᾽ ἢ οὐκ ἐνόησεν: ἀάσατο δὲ μέγα θυμῷ.</p>
<p><a>Ι538</a> ἣ δὲ χολωσαμένη δῖον γένος ἰοχέαιρα</p>
<p><a>Ι539</a> ὦρσεν ἔπι χλούνην σῦν ἄγριον ἀργιόδοντα,</p>
<p><a>Ι540</a> ὃς κακὰ πόλλ᾽ ἕρδεσκεν ἔθων Οἰνῆος ἀλωήν:</p>
<p><a>Ι541</a> πολλὰ δ᾽ ὅ γε προθέλυμνα χαμαὶ βάλε δένδρεα μακρὰ</p>
<p><a>Ι542</a> αὐτῇσιν ῥίζῃσι καὶ αὐτοῖς ἄνθεσι μήλων.</p>
<p><a>Ι543</a> τὸν δ᾽ υἱὸς Οἰνῆος ἀπέκτεινεν Μελέαγρος</p>
<p><a>Ι544</a> πολλέων ἐκ πολίων θηρήτορας ἄνδρας ἀγείρας</p>
<p><a>Ι545</a> καὶ κύνας: οὐ μὲν γάρ κε δάμη παύροισι βροτοῖσι:</p>
<p><a>Ι546</a> τόσσος ἔην, πολλοὺς δὲ πυρῆς ἐπέβησ᾽ ἀλεγεινῆς.</p>
<p><a>Ι547</a> ἣ δ᾽ ἀμφ᾽ αὐτῷ θῆκε πολὺν κέλαδον καὶ ἀϋτὴν</p>
<p><a>Ι548</a> ἀμφὶ συὸς κεφαλῇ καὶ δέρματι λαχνήεντι,</p>
<p><a>Ι549</a> Κουρήτων τε μεσηγὺ καὶ Αἰτωλῶν μεγαθύμων.</p>
<p><a>Ι550</a> ὄφρα μὲν οὖν Μελέαγρος ἄρηι φίλος πολέμιζε,</p>
<p><a>Ι551</a> τόφρα δὲ Κουρήτεσσι κακῶς ἦν, οὐδὲ δύναντο</p>
<p><a>Ι552</a> τείχεος ἔκτοσθεν μίμνειν πολέες περ ἐόντες:</p>
<p><a>Ι553</a> ἀλλ᾽ ὅτε δὴ Μελέαγρον ἔδυ χόλος, ὅς τε καὶ ἄλλων</p>
<p><a>Ι554</a> οἰδάνει ἐν στήθεσσι νόον πύκα περ φρονεόντων,</p>
<p><a>Ι555</a> ἤτοι ὃ μητρὶ φίλῃ Ἀλθαίῃ χωόμενος κῆρ</p>
<p><a>Ι556</a> κεῖτο παρὰ μνηστῇ ἀλόχῳ καλῇ Κλεοπάτρῃ</p>
<p><a>Ι557</a> κούρῃ Μαρπήσσης καλλισφύρου Εὐηνίνης</p>
<p><a>Ι558</a> Ἴδεώ θ᾽, ὃς κάρτιστος ἐπιχθονίων γένετ᾽ ἀνδρῶν</p>
<p><a>Ι559</a> τῶν τότε: καί ῥα ἄνακτος ἐναντίον εἵλετο τόξον</p>
<p><a>Ι560</a> Φοίβου Ἀπόλλωνος καλλισφύρου εἵνεκα νύμφης,</p>
<p><a>Ι561</a> τὴν δὲ τότ᾽ ἐν μεγάροισι πατὴρ καὶ πότνια μήτηρ</p>
<p><a>Ι562</a> Ἀλκυόνην καλέεσκον ἐπώνυμον, οὕνεκ᾽ ἄρ᾽ αὐτῆς</p>
<p><a>Ι563</a> μήτηρ ἀλκυόνος πολυπενθέος οἶτον ἔχουσα</p>
<p><a>Ι564</a> κλαῖεν ὅ μιν ἑκάεργος ἀνήρπασε Φοῖβος Ἀπόλλων:</p>
<p><a>Ι565</a> τῇ ὅ γε παρκατέλεκτο χόλον θυμαλγέα πέσσων</p>
<p><a>Ι566</a> ἐξ ἀρέων μητρὸς κεχολωμένος, ἥ ῥα θεοῖσι</p>
<p><a>Ι567</a> πόλλ᾽ ἀχέουσ᾽ ἠρᾶτο κασιγνήτοιο φόνοιο,</p>
<p><a>Ι568</a> πολλὰ δὲ καὶ γαῖαν πολυφόρβην χερσὶν ἀλοία</p>
<p><a>Ι569</a> κικλήσκουσ᾽ Ἀΐδην καὶ ἐπαινὴν Περσεφόνειαν</p>
<p><a>Ι570</a> πρόχνυ καθεζομένη, δεύοντο δὲ δάκρυσι κόλποι,</p>
<p><a>Ι571</a> παιδὶ δόμεν θάνατον: τῆς δ᾽ ἠεροφοῖτις Ἐρινὺς</p>
<p><a>Ι572</a> ἔκλυεν ἐξ Ἐρέβεσφιν ἀμείλιχον ἦτορ ἔχουσα.</p>
<p><a>Ι573</a> τῶν δὲ τάχ᾽ ἀμφὶ πύλας ὅμαδος καὶ δοῦπος ὀρώρει</p>
<p><a>Ι574</a> πύργων βαλλομένων: τὸν δὲ λίσσοντο γέροντες</p>
<p><a>Ι575</a> Αἰτωλῶν, πέμπον δὲ θεῶν ἱερῆας ἀρίστους,</p>
<p><a>Ι576</a> ἐξελθεῖν καὶ ἀμῦναι ὑποσχόμενοι μέγα δῶρον:</p>
<p><a>Ι577</a> ὁππόθι πιότατον πεδίον Καλυδῶνος ἐραννῆς,</p>
<p><a>Ι578</a> ἔνθά μιν ἤνωγον τέμενος περικαλλὲς ἑλέσθαι</p>
<p><a>Ι579</a> πεντηκοντόγυον, τὸ μὲν ἥμισυ οἰνοπέδοιο,</p>
<p><a>Ι580</a> ἥμισυ δὲ ψιλὴν ἄροσιν πεδίοιο ταμέσθαι.</p>
<p><a>Ι581</a> πολλὰ δέ μιν λιτάνευε γέρων ἱππηλάτα Οἰνεὺς</p>
<p><a>Ι582</a> οὐδοῦ ἐπεμβεβαὼς ὑψηρεφέος θαλάμοιο</p>
<p><a>Ι583</a> σείων κολλητὰς σανίδας γουνούμενος υἱόν:</p>
<p><a>Ι584</a> πολλὰ δὲ τόν γε κασίγνηται καὶ πότνια μήτηρ</p>
<p><a>Ι585</a> ἐλλίσσονθ᾽: ὃ δὲ μᾶλλον ἀναίνετο: πολλὰ δ᾽ ἑταῖροι,</p>
<p><a>Ι586</a> οἵ οἱ κεδνότατοι καὶ φίλτατοι ἦσαν ἁπάντων:</p>
<p><a>Ι587</a> ἀλλ᾽ οὐδ᾽ ὧς τοῦ θυμὸν ἐνὶ στήθεσσιν ἔπειθον,</p>
<p><a>Ι588</a> πρίν γ᾽ ὅτε δὴ θάλαμος πύκ᾽ ἐβάλλετο, τοὶ δ᾽ ἐπὶ πύργων</p>
<p><a>Ι589</a> βαῖνον Κουρῆτες καὶ ἐνέπρηθον μέγα ἄστυ.</p>
<p><a>Ι590</a> καὶ τότε δὴ Μελέαγρον ἐΰζωνος παράκοιτις</p>
<p><a>Ι591</a> λίσσετ᾽ ὀδυρομένη, καί οἱ κατέλεξεν ἅπαντα</p>
<p><a>Ι592</a> κήδε᾽, ὅσ᾽ ἀνθρώποισι πέλει τῶν ἄστυ ἁλώῃ:</p>
<p><a>Ι593</a> ἄνδρας μὲν κτείνουσι, πόλιν δέ τε πῦρ ἀμαθύνει,</p>
<p><a>Ι594</a> τέκνα δέ τ᾽ ἄλλοι ἄγουσι βαθυζώνους τε γυναῖκας.</p>
<p><a>Ι595</a> τοῦ δ᾽ ὠρίνετο θυμὸς ἀκούοντος κακὰ ἔργα,</p>
<p><a>Ι596</a> βῆ δ᾽ ἰέναι, χροῒ δ᾽ ἔντε᾽ ἐδύσετο παμφανόωντα.</p>
<p><a>Ι597</a> ὣς ὃ μὲν Αἰτωλοῖσιν ἀπήμυνεν κακὸν ἦμαρ</p>
<p><a>Ι598</a> εἴξας ᾧ θυμῷ: τῷ δ᾽ οὐκέτι δῶρα τέλεσσαν</p>
<p><a>Ι599</a> πολλά τε καὶ χαρίεντα, κακὸν δ᾽ ἤμυνε καὶ αὔτως.</p>
<p><a>Ι600</a> ἀλλὰ σὺ μή μοι ταῦτα νόει φρεσί, μὴ δέ σε δαίμων</p>
<p><a>Ι601</a> ἐνταῦθα τρέψειε φίλος: κάκιον δέ κεν εἴη</p>
<p><a>Ι602</a> νηυσὶν καιομένῃσιν ἀμυνέμεν: ἀλλ᾽ ἐπὶ δώρων</p>
<p><a>Ι603</a> ἔρχεο: ἶσον γάρ σε θεῷ τίσουσιν Ἀχαιοί.</p>
<p><a>Ι604</a> εἰ δέ κ᾽ ἄτερ δώρων πόλεμον φθισήνορα δύῃς</p>
<p><a>Ι605</a> οὐκέθ᾽ ὁμῶς τιμῆς ἔσεαι πόλεμόν περ ἀλαλκών.</p>
<p><a>Ι606</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Ι607</a> Φοῖνιξ ἄττα γεραιὲ διοτρεφὲς οὔ τί με ταύτης</p>
<p><a>Ι608</a> χρεὼ τιμῆς: φρονέω δὲ τετιμῆσθαι Διὸς αἴσῃ,</p>
<p><a>Ι609</a> ἥ μ᾽ ἕξει παρὰ νηυσὶ κορωνίσιν εἰς ὅ κ᾽ ἀϋτμὴ</p>
<p><a>Ι610</a> ἐν στήθεσσι μένῃ καί μοι φίλα γούνατ᾽ ὀρώρῃ.</p>
<p><a>Ι611</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσι:</p>
<p><a>Ι612</a> μή μοι σύγχει θυμὸν ὀδυρόμενος καὶ ἀχεύων</p>
<p><a>Ι613</a> Ἀτρεΐδῃ ἥρωϊ φέρων χάριν: οὐδέ τί σε χρὴ</p>
<p><a>Ι614</a> τὸν φιλέειν, ἵνα μή μοι ἀπέχθηαι φιλέοντι.</p>
<p><a>Ι615</a> καλόν τοι σὺν ἐμοὶ τὸν κήδειν ὅς κ᾽ ἐμὲ κήδῃ:</p>
<p><a>Ι616</a> ἶσον ἐμοὶ βασίλευε καὶ ἥμισυ μείρεο τιμῆς.</p>
<p><a>Ι617</a> οὗτοι δ᾽ ἀγγελέουσι, σὺ δ᾽ αὐτόθι λέξεο μίμνων</p>
<p><a>Ι618</a> εὐνῇ ἔνι μαλακῇ: ἅμα δ᾽ ἠοῖ φαινομένηφι</p>
<p><a>Ι619</a> φρασσόμεθ᾽ ἤ κε νεώμεθ᾽ ἐφ᾽ ἡμέτερ᾽ ἦ κε μένωμεν.</p>
<p><a>Ι620</a> ἦ καὶ Πατρόκλῳ ὅ γ᾽ ἐπ᾽ ὀφρύσι νεῦσε σιωπῇ</p>
<p><a>Ι621</a> Φοίνικι στορέσαι πυκινὸν λέχος, ὄφρα τάχιστα</p>
<p><a>Ι622</a> ἐκ κλισίης νόστοιο μεδοίατο: τοῖσι δ᾽ ἄρ᾽ Αἴας</p>
<p><a>Ι623</a> ἀντίθεος Τελαμωνιάδης μετὰ μῦθον ἔειπε:</p>
<p><a>Ι624</a> διογενὲς Λαερτιάδη πολυμήχαν᾽ Ὀδυσσεῦ</p>
<p><a>Ι625</a> ἴομεν: οὐ γάρ μοι δοκέει μύθοιο τελευτὴ</p>
<p><a>Ι626</a> τῇδέ γ᾽ ὁδῷ κρανέεσθαι: ἀπαγγεῖλαι δὲ τάχιστα</p>
<p><a>Ι627</a> χρὴ μῦθον Δαναοῖσι καὶ οὐκ ἀγαθόν περ ἐόντα</p>
<p><a>Ι628</a> οἵ που νῦν ἕαται ποτιδέγμενοι. αὐτάρ Ἀχιλλεὺς</p>
<p><a>Ι629</a> ἄγριον ἐν στήθεσσι θέτο μεγαλήτορα θυμὸν</p>
<p><a>Ι630</a> σχέτλιος, οὐδὲ μετατρέπεται φιλότητος ἑταίρων</p>
<p><a>Ι631</a> τῆς ᾗ μιν παρὰ νηυσὶν ἐτίομεν ἔξοχον ἄλλων</p>
<p><a>Ι632</a> νηλής: καὶ μέν τίς τε κασιγνήτοιο φονῆος</p>
<p><a>Ι633</a> ποινὴν ἢ οὗ παιδὸς ἐδέξατο τεθνηῶτος:</p>
<p><a>Ι634</a> καί ῥ᾽ ὃ μὲν ἐν δήμῳ μένει αὐτοῦ πόλλ᾽ ἀποτίσας,</p>
<p><a>Ι635</a> τοῦ δέ τ᾽ ἐρητύεται κραδίη καὶ θυμὸς ἀγήνωρ</p>
<p><a>Ι636</a> ποινὴν δεξαμένῳ: σοὶ δ᾽ ἄληκτόν τε κακόν τε</p>
<p><a>Ι637</a> θυμὸν ἐνὶ στήθεσσι θεοὶ θέσαν εἵνεκα κούρης</p>
<p><a>Ι638</a> οἴης: νῦν δέ τοι ἑπτὰ παρίσχομεν ἔξοχ᾽ ἀρίστας,</p>
<p><a>Ι639</a> ἄλλά τε πόλλ᾽ ἐπὶ τῇσι: σὺ δ᾽ ἵλαον ἔνθεο θυμόν,</p>
<p><a>Ι640</a> αἴδεσσαι δὲ μέλαθρον: ὑπωρόφιοι δέ τοί εἰμεν</p>
<p><a>Ι641</a> πληθύος ἐκ Δαναῶν, μέμαμεν δέ τοι ἔξοχον ἄλλων</p>
<p><a>Ι642</a> κήδιστοί τ᾽ ἔμεναι καὶ φίλτατοι ὅσσοι Ἀχαιοί.</p>
<p><a>Ι643</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Ι644</a> Αἶαν διογενὲς Τελαμώνιε κοίρανε λαῶν</p>
<p><a>Ι645</a> πάντά τί μοι κατὰ θυμὸν ἐείσαο μυθήσασθαι:</p>
<p><a>Ι646</a> ἀλλά μοι οἰδάνεται κραδίη χόλῳ ὁππότε κείνων</p>
<p><a>Ι647</a> μνήσομαι ὥς μ᾽ ἀσύφηλον ἐν Ἀργείοισιν ἔρεξεν</p>
<p><a>Ι648</a> Ἀτρεΐδης ὡς εἴ τιν᾽ ἀτίμητον μετανάστην.</p>
<p><a>Ι649</a> ἀλλ᾽ ὑμεῖς ἔρχεσθε καὶ ἀγγελίην ἀπόφασθε:</p>
<p><a>Ι650</a> οὐ γὰρ πρὶν πολέμοιο μεδήσομαι αἱματόεντος</p>
<p><a>Ι651</a> πρίν γ᾽ υἱὸν Πριάμοιο δαΐφρονος Ἕκτορα δῖον</p>
<p><a>Ι652</a> Μυρμιδόνων ἐπί τε κλισίας καὶ νῆας ἱκέσθαι</p>
<p><a>Ι653</a> κτείνοντ᾽ Ἀργείους, κατά τε σμῦξαι πυρὶ νῆας.</p>
<p><a>Ι654</a> ἀμφὶ δέ τοι τῇ ἐμῇ κλισίῃ καὶ νηῒ μελαίνῃ</p>
<p><a>Ι655</a> Ἕκτορα καὶ μεμαῶτα μάχης σχήσεσθαι ὀΐω.</p>
<p><a>Ι656</a> ὣς ἔφαθ᾽, οἳ δὲ ἕκαστος ἑλὼν δέπας ἀμφικύπελλον</p>
<p><a>Ι657</a> σπείσαντες παρὰ νῆας ἴσαν πάλιν: ἦρχε δ᾽ Ὀδυσσεύς.</p>
<p><a>Ι658</a> Πάτροκλος δ᾽ ἑτάροισιν ἰδὲ δμωῇσι κέλευσε</p>
<p><a>Ι659</a> Φοίνικι στορέσαι πυκινὸν λέχος ὅττι τάχιστα.</p>
<p><a>Ι660</a> αἳ δ᾽ ἐπιπειθόμεναι στόρεσαν λέχος ὡς ἐκέλευσε</p>
<p><a>Ι661</a> κώεά τε ῥῆγός τε λίνοιό τε λεπτὸν ἄωτον.</p>
<p><a>Ι662</a> ἔνθ᾽ ὃ γέρων κατέλεκτο καὶ ἠῶ δῖαν ἔμιμνεν.</p>
<p><a>Ι663</a> αὐτὰρ Ἀχιλλεὺς εὗδε μυχῷ κλισίης εὐπήκτου:</p>
<p><a>Ι664</a> τῷ δ᾽ ἄρα παρκατέλεκτο γυνή, τὴν Λεσβόθεν ἦγε,</p>
<p><a>Ι665</a> Φόρβαντος θυγάτηρ Διομήδη καλλιπάρῃος.</p>
<p><a>Ι666</a> Πάτροκλος δ᾽ ἑτέρωθεν ἐλέξατο: πὰρ δ᾽ ἄρα καὶ τῷ</p>
<p><a>Ι667</a> Ἶφις ἐΰζωνος, τήν οἱ πόρε δῖος Ἀχιλλεὺς</p>
<p><a>Ι668</a> Σκῦρον ἑλὼν αἰπεῖαν Ἐνυῆος πτολίεθρον.</p>
<p><a>Ι669</a> οἳ δ᾽ ὅτε δὴ κλισίῃσιν ἐν Ἀτρεΐδαο γένοντο.</p>
<p><a>Ι670</a> τοὺς μὲν ἄρα χρυσέοισι κυπέλλοις υἷες Ἀχαιῶν</p>
<p><a>Ι671</a> δειδέχατ᾽ ἄλλοθεν ἄλλος ἀνασταδόν, ἔκ τ᾽ ἐρέοντο:</p>
<p><a>Ι672</a> πρῶτος δ᾽ ἐξερέεινεν ἄναξ ἀνδρῶν Ἀγαμέμνων:</p>
<p><a>Ι673</a> εἴπ᾽ ἄγε μ᾽ ὦ πολύαιν᾽ Ὀδυσεῦ μέγα κῦδος Ἀχαιῶν</p>
<p><a>Ι674</a> ἤ ῥ᾽ ἐθέλει νήεσσιν ἀλεξέμεναι δήϊον πῦρ,</p>
<p><a>Ι675</a> ἦ ἀπέειπε, χόλος δ᾽ ἔτ᾽ ἔχει μεγαλήτορα θυμόν;</p>
<p><a>Ι676</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>Ι677</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Ι678</a> κεῖνός γ᾽ οὐκ ἐθέλει σβέσσαι χόλον, ἀλλ᾽ ἔτι μᾶλλον</p>
<p><a>Ι679</a> πιμπλάνεται μένεος, σὲ δ᾽ ἀναίνεται ἠδὲ σὰ δῶρα.</p>
<p><a>Ι680</a> αὐτόν σε φράζεσθαι ἐν Ἀργείοισιν ἄνωγεν</p>
<p><a>Ι681</a> ὅππως κεν νῆάς τε σαῷς καὶ λαὸν Ἀχαιῶν:</p>
<p><a>Ι682</a> αὐτὸς δ᾽ ἠπείλησεν ἅμ᾽ ἠοῖ φαινομένηφι</p>
<p><a>Ι683</a> νῆας ἐϋσσέλμους ἅλαδ᾽ ἑλκέμεν ἀμφιελίσσας.</p>
<p><a>Ι684</a> καὶ δ᾽ ἂν τοῖς ἄλλοισιν ἔφη παραμυθήσασθαι</p>
<p><a>Ι685</a> οἴκαδ᾽ ἀποπλείειν, ἐπεὶ οὐκέτι δήετε τέκμωρ</p>
<p><a>Ι686</a> Ἰλίου αἰπεινῆς: μάλα γάρ ἑθεν εὐρύοπα Ζεὺς</p>
<p><a>Ι687</a> χεῖρα ἑὴν ὑπερέσχε, τεθαρσήκασι δὲ λαοί.</p>
<p><a>Ι688</a> ὣς ἔφατ᾽: εἰσὶ καὶ οἵδε τάδ᾽ εἰπέμεν, οἵ μοι ἕποντο,</p>
<p><a>Ι689</a> Αἴας καὶ κήρυκε δύω πεπνυμένω ἄμφω.</p>
<p><a>Ι690</a> Φοῖνιξ δ᾽ αὖθ᾽ ὃ γέρων κατελέξατο, ὡς γὰρ ἀνώγει,</p>
<p><a>Ι691</a> ὄφρά οἱ ἐν νήεσσι φίλην ἐς πατρίδ᾽ ἕπηται</p>
<p><a>Ι692</a> αὔριον, ἢν ἐθέλῃσιν: ἀνάγκῃ δ᾽ οὔ τί μιν ἄξει.</p>
<p><a>Ι693</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ</p>
<p><a>Ι694</a> μῦθον ἀγασσάμενοι: μάλα γὰρ κρατερῶς ἀγόρευσε.</p>
<p><a>Ι695</a> δὴν δ᾽ ἄνεῳ ἦσαν τετιηότες υἷες Ἀχαιῶν:</p>
<p><a>Ι696</a> ὀψὲ δὲ δὴ μετέειπε βοὴν ἀγαθὸς Διομήδης:</p>
<p><a>Ι697</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Ι698</a> μὴ ὄφελες λίσσεσθαι ἀμύμονα Πηλεΐωνα</p>
<p><a>Ι699</a> μυρία δῶρα διδούς: ὃ δ᾽ ἀγήνωρ ἐστὶ καὶ ἄλλως:</p>
<p><a>Ι700</a> νῦν αὖ μιν πολὺ μᾶλλον ἀγηνορίῃσιν ἐνῆκας.</p>
<p><a>Ι701</a> ἀλλ᾽ ἤτοι κεῖνον μὲν ἐάσομεν ἤ κεν ἴῃσιν</p>
<p><a>Ι702</a> ἦ κε μένῃ: τότε δ᾽ αὖτε μαχήσεται ὁππότε κέν μιν</p>
<p><a>Ι703</a> θυμὸς ἐνὶ στήθεσσιν ἀνώγῃ καὶ θεὸς ὄρσῃ.</p>
<p><a>Ι704</a> ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</p>
<p><a>Ι705</a> νῦν μὲν κοιμήσασθε τεταρπόμενοι φίλον ἦτορ</p>
<p><a>Ι706</a> σίτου καὶ οἴνοιο: τὸ γὰρ μένος ἐστὶ καὶ ἀλκή:</p>
<p><a>Ι707</a> αὐτὰρ ἐπεί κε φανῇ καλὴ ῥοδοδάκτυλος Ἠώς,</p>
<p><a>Ι708</a> καρπαλίμως πρὸ νεῶν ἐχέμεν λαόν τε καὶ ἵππους</p>
<p><a>Ι709</a> ὀτρύνων, καὶ δ᾽ αὐτὸς ἐνὶ πρώτοισι μάχεσθαι.</p>
<p><a>Ι710</a> ὣς ἔφαθ᾽, οἳ δ᾽ ἄρα πάντες ἐπῄνησαν βασιλῆες</p>
<p><a>Ι711</a> μῦθον ἀγασσάμενοι Διομήδεος ἱπποδάμοιο.</p>
<p><a>Ι712</a> καὶ τότε δὴ σπείσαντες ἔβαν κλισίην δὲ ἕκαστος,</p>
<p><a>Ι713</a> ἔνθα δὲ κοιμήσαντο καὶ ὕπνου δῶρον ἕλοντο.</p>
<h4 class="C2">Book 10</h4><p><a>Κ1</a> ἄλλοι μὲν παρὰ νηυσὶν ἀριστῆες Παναχαιῶν</p>
<p><a>Κ2</a> εὗδον παννύχιοι μαλακῷ δεδμημένοι ὕπνῳ:</p>
<p><a>Κ3</a> ἀλλ᾽ οὐκ Ἀτρεΐδην Ἀγαμέμνονα ποιμένα λαῶν</p>
<p><a>Κ4</a> ὕπνος ἔχε γλυκερὸς πολλὰ φρεσὶν ὁρμαίνοντα.</p>
<p><a>Κ5</a> ὡς δ᾽ ὅτ᾽ ἂν ἀστράπτῃ πόσις Ἥρης ἠϋκόμοιο</p>
<p><a>Κ6</a> τεύχων ἢ πολὺν ὄμβρον ἀθέσφατον ἠὲ χάλαζαν</p>
<p><a>Κ7</a> ἢ νιφετόν, ὅτε πέρ τε χιὼν ἐπάλυνεν ἀρούρας,</p>
<p><a>Κ8</a> ἠέ ποθι πτολέμοιο μέγα στόμα πευκεδανοῖο,</p>
<p><a>Κ9</a> ὣς πυκίν᾽ ἐν στήθεσσιν ἀνεστενάχιζ᾽ Ἀγαμέμνων</p>
<p><a>Κ10</a> νειόθεν ἐκ κραδίης, τρομέοντο δέ οἱ φρένες ἐντός.</p>
<p><a>Κ11</a> ἤτοι ὅτ᾽ ἐς πεδίον τὸ Τρωϊκὸν ἀθρήσειε,</p>
<p><a>Κ12</a> θαύμαζεν πυρὰ πολλὰ τὰ καίετο Ἰλιόθι πρὸ</p>
<p><a>Κ13</a> αὐλῶν συρίγγων τ᾽ ἐνοπὴν ὅμαδόν τ᾽ ἀνθρώπων.</p>
<p><a>Κ14</a> αὐτὰρ ὅτ᾽ ἐς νῆάς τε ἴδοι καὶ λαὸν Ἀχαιῶν,</p>
<p><a>Κ15</a> πολλὰς ἐκ κεφαλῆς προθελύμνους ἕλκετο χαίτας</p>
<p><a>Κ16</a> ὑψόθ᾽ ἐόντι Διί, μέγα δ᾽ ἔστενε κυδάλιμον κῆρ.</p>
<p><a>Κ17</a> ἥδε δέ οἱ κατὰ θυμὸν ἀρίστη φαίνετο βουλὴ</p>
<p><a>Κ18</a> Νέστορ᾽ ἔπι πρῶτον Νηλήϊον ἐλθέμεν ἀνδρῶν,</p>
<p><a>Κ19</a> εἴ τινά οἱ σὺν μῆτιν ἀμύμονα τεκτήναιτο,</p>
<p><a>Κ20</a> ἥ τις ἀλεξίκακος πᾶσιν Δαναοῖσι γένοιτο.</p>
<p><a>Κ21</a> ὀρθωθεὶς δ᾽ ἔνδυνε περὶ στήθεσσι χιτῶνα,</p>
<p><a>Κ22</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</p>
<p><a>Κ23</a> ἀμφὶ δ᾽ ἔπειτα δαφοινὸν ἑέσσατο δέρμα λέοντος</p>
<p><a>Κ24</a> αἴθωνος μεγάλοιο ποδηνεκές, εἵλετο δ᾽ ἔγχος.</p>
<p><a>Κ25</a> ὣς δ᾽ αὔτως Μενέλαον ἔχε τρόμος: οὐδὲ γὰρ αὐτῷ</p>
<p><a>Κ26</a> ὕπνος ἐπὶ βλεφάροισιν ἐφίζανε: μή τι πάθοιεν</p>
<p><a>Κ27</a> Ἀργεῖοι, τοὶ δὴ ἕθεν εἵνεκα πουλὺν ἐφ᾽ ὑγρὴν</p>
<p><a>Κ28</a> ἤλυθον ἐς Τροίην πόλεμον θρασὺν ὁρμαίνοντες.</p>
<p><a>Κ29</a> παρδαλέῃ μὲν πρῶτα μετάφρενον εὐρὺ κάλυψε</p>
<p><a>Κ30</a> ποικίλῃ, αὐτὰρ ἐπὶ στεφάνην κεφαλῆφιν ἀείρας</p>
<p><a>Κ31</a> θήκατο χαλκείην, δόρυ δ᾽ εἵλετο χειρὶ παχείῃ.</p>
<p><a>Κ32</a> βῆ δ᾽ ἴμεν ἀνστήσων ὃν ἀδελφεόν, ὃς μέγα πάντων</p>
<p><a>Κ33</a> Ἀργείων ἤνασσε, θεὸς δ᾽ ὣς τίετο δήμῳ.</p>
<p><a>Κ34</a> τὸν δ᾽ εὗρ᾽ ἀμφ᾽ ὤμοισι τιθήμενον ἔντεα καλὰ</p>
<p><a>Κ35</a> νηῒ πάρα πρύμνῃ: τῷ δ᾽ ἀσπάσιος γένετ᾽ ἐλθών.</p>
<p><a>Κ36</a> τὸν πρότερος προσέειπε βοὴν ἀγαθὸς Μενέλαος:</p>
<p><a>Κ37</a> τίφθ᾽ οὕτως ἠθεῖε κορύσσεαι; ἦ τιν᾽ ἑταίρων</p>
<p><a>Κ38</a> ὀτρυνέεις Τρώεσσιν ἐπίσκοπον; ἀλλὰ μάλ᾽ αἰνῶς</p>
<p><a>Κ39</a> δείδω μὴ οὔ τίς τοι ὑπόσχηται τόδε ἔργον</p>
<p><a>Κ40</a> ἄνδρας δυσμενέας σκοπιαζέμεν οἶος ἐπελθὼν</p>
<p><a>Κ41</a> νύκτα δι᾽ ἀμβροσίην: μάλα τις θρασυκάρδιος ἔσται.</p>
<p><a>Κ42</a> τὸν δ᾽ ἀπαμειβόμενος προσέφη κρείων Ἀγαμέμνων:</p>
<p><a>Κ43</a> χρεὼ βουλῆς ἐμὲ καὶ σὲ διοτρεφὲς ὦ Μενέλαε</p>
<p><a>Κ44</a> κερδαλέης, ἥ τίς κεν ἐρύσσεται ἠδὲ σαώσει</p>
<p><a>Κ45</a> Ἀργείους καὶ νῆας, ἐπεὶ Διὸς ἐτράπετο φρήν.</p>
<p><a>Κ46</a> Ἑκτορέοις ἄρα μᾶλλον ἐπὶ φρένα θῆχ᾽ ἱεροῖσιν:</p>
<p><a>Κ47</a> οὐ γάρ πω ἰδόμην, οὐδ᾽ ἔκλυον αὐδήσαντος</p>
<p><a>Κ48</a> ἄνδρ᾽ ἕνα τοσσάδε μέρμερ᾽ ἐπ᾽ ἤματι μητίσασθαι,</p>
<p><a>Κ49</a> ὅσσ᾽ Ἕκτωρ ἔρρεξε Διῒ φίλος υἷας Ἀχαιῶν</p>
<p><a>Κ50</a> αὔτως, οὔτε θεᾶς υἱὸς φίλος οὔτε θεοῖο.</p>
<p><a>Κ51</a> ἔργα δ᾽ ἔρεξ᾽ ὅσα φημὶ μελησέμεν Ἀργείοισι</p>
<p><a>Κ52</a> δηθά τε καὶ δολιχόν: τόσα γὰρ κακὰ μήσατ᾽ Ἀχαιούς.</p>
<p><a>Κ53</a> ἀλλ᾽ ἴθι νῦν Αἴαντα καὶ Ἰδομενῆα κάλεσσον</p>
<p><a>Κ54</a> ῥίμφα θέων παρὰ νῆας: ἐγὼ δ᾽ ἐπὶ Νέστορα δῖον</p>
<p><a>Κ55</a> εἶμι, καὶ ὀτρυνέω ἀνστήμεναι, αἴ κ᾽ ἐθέλῃσιν</p>
<p><a>Κ56</a> ἐλθεῖν ἐς φυλάκων ἱερὸν τέλος ἠδ᾽ ἐπιτεῖλαι.</p>
<p><a>Κ57</a> κείνῳ γάρ κε μάλιστα πιθοίατο: τοῖο γὰρ υἱὸς</p>
<p><a>Κ58</a> σημαίνει φυλάκεσσι καὶ Ἰδομενῆος ὀπάων</p>
<p><a>Κ59</a> Μηριόνης: τοῖσιν γὰρ ἐπετράπομέν γε μάλιστα.</p>
<p><a>Κ60</a> τὸν δ᾽ ἠμείβετ᾽ ἔπειτα βοὴν ἀγαθὸς Μενέλαος:</p>
<p><a>Κ61</a> πῶς γάρ μοι μύθῳ ἐπιτέλλεαι ἠδὲ κελεύεις;</p>
<p><a>Κ62</a> αὖθι μένω μετὰ τοῖσι δεδεγμένος εἰς ὅ κεν ἔλθῃς,</p>
<p><a>Κ63</a> ἦε θέω μετὰ σ᾽ αὖτις, ἐπὴν εὖ τοῖς ἐπιτείλω;</p>
<p><a>Κ64</a> τὸν δ᾽ αὖτε προσέειπεν ἄναξ ἀνδρῶν Ἀγαμέμνων,</p>
<p><a>Κ65</a> αὖθι μένειν, μή πως ἀβροτάξομεν ἀλλήλοιιν</p>
<p><a>Κ66</a> ἐρχομένω: πολλαὶ γὰρ ἀνὰ στρατόν εἰσι κέλευθοι.</p>
<p><a>Κ67</a> φθέγγεο δ᾽ ᾗ κεν ἴῃσθα καὶ ἐγρήγορθαι ἄνωχθι</p>
<p><a>Κ68</a> πατρόθεν ἐκ γενεῆς ὀνομάζων ἄνδρα ἕκαστον</p>
<p><a>Κ69</a> πάντας κυδαίνων: μηδὲ μεγαλίζεο θυμῷ,</p>
<p><a>Κ70</a> ἀλλὰ καὶ αὐτοί περ πονεώμεθα: ὧδέ που ἄμμι</p>
<p><a>Κ71</a> Ζεὺς ἐπὶ γιγνομένοισιν ἵει κακότητα βαρεῖαν.</p>
<p><a>Κ72</a> ὣς εἰπὼν ἀπέπεμπεν ἀδελφεὸν εὖ ἐπιτείλας:</p>
<p><a>Κ73</a> αὐτὰρ ὃ βῆ ῥ᾽ ἰέναι μετὰ Νέστορα ποιμένα λαῶν:</p>
<p><a>Κ74</a> τὸν δ᾽ εὗρεν παρά τε κλισίῃ καὶ νηῒ μελαίνῃ</p>
<p><a>Κ75</a> εὐνῇ ἔνι μαλακῇ: παρὰ δ᾽ ἔντεα ποικίλ᾽ ἔκειτο</p>
<p><a>Κ76</a> ἀσπὶς καὶ δύο δοῦρε φαεινή τε τρυφάλεια.</p>
<p><a>Κ77</a> πὰρ δὲ ζωστὴρ κεῖτο παναίολος, ᾧ ῥ᾽ ὁ γεραιὸς</p>
<p><a>Κ78</a> ζώννυθ᾽ ὅτ᾽ ἐς πόλεμον φθισήνορα θωρήσσοιτο</p>
<p><a>Κ79</a> λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.</p>
<p><a>Κ80</a> ὀρθωθεὶς δ᾽ ἄρ᾽ ἐπ᾽ ἀγκῶνος κεφαλὴν ἐπαείρας</p>
<p><a>Κ81</a> Ἀτρεΐδην προσέειπε καὶ ἐξερεείνετο μύθῳ:</p>
<p><a>Κ82</a> τίς δ᾽ οὗτος κατὰ νῆας ἀνὰ στρατὸν ἔρχεαι οἶος</p>
<p><a>Κ83</a> νύκτα δι᾽ ὀρφναίην, ὅτε θ᾽ εὕδουσι βροτοὶ ἄλλοι,</p>
<p><a>Κ84</a> ἠέ τιν᾽ οὐρήων διζήμενος, ἤ τιν᾽ ἑταίρων;</p>
<p><a>Κ85</a> φθέγγεο, μηδ᾽ ἀκέων ἐπ᾽ ἔμ᾽ ἔρχεο: τίπτε δέ σε χρεώ;</p>
<p><a>Κ86</a> τὸν δ᾽ ἠμείβετ᾽ ἔπειτα ἄναξ ἀνδρῶν Ἀγαμέμνων:</p>
<p><a>Κ87</a> ὦ Νέστορ Νηληϊάδη μέγα κῦδος Ἀχαιῶν</p>
<p><a>Κ88</a> γνώσεαι Ἀτρεΐδην Ἀγαμέμνονα, τὸν περὶ πάντων</p>
<p><a>Κ89</a> Ζεὺς ἐνέηκε πόνοισι διαμπερὲς εἰς ὅ κ᾽ ἀϋτμὴ</p>
<p><a>Κ90</a> ἐν στήθεσσι μένῃ καί μοι φίλα γούνατ᾽ ὀρώρῃ.</p>
<p><a>Κ91</a> πλάζομαι ὧδ᾽ ἐπεὶ οὔ μοι ἐπ᾽ ὄμμασι νήδυμος ὕπνος</p>
<p><a>Κ92</a> ἱζάνει, ἀλλὰ μέλει πόλεμος καὶ κήδε᾽ Ἀχαιῶν.</p>
<p><a>Κ93</a> αἰνῶς γὰρ Δαναῶν περιδείδια, οὐδέ μοι ἦτορ</p>
<p><a>Κ94</a> ἔμπεδον, ἀλλ᾽ ἀλαλύκτημαι, κραδίη δέ μοι ἔξω</p>
<p><a>Κ95</a> στηθέων ἐκθρῴσκει, τρομέει δ᾽ ὑπὸ φαίδιμα γυῖα.</p>
<p><a>Κ96</a> ἀλλ᾽ εἴ τι δραίνεις, ἐπεὶ οὐδὲ σέ γ᾽ ὕπνος ἱκάνει,</p>
<p><a>Κ97</a> δεῦρ᾽ ἐς τοὺς φύλακας καταβήομεν, ὄφρα ἴδωμεν</p>
<p><a>Κ98</a> μὴ τοὶ μὲν καμάτῳ ἀδηκότες ἠδὲ καὶ ὕπνῳ</p>
<p><a>Κ99</a> κοιμήσωνται, ἀτὰρ φυλακῆς ἐπὶ πάγχυ λάθωνται.</p>
<p><a>Κ100</a> δυσμενέες δ᾽ ἄνδρες σχεδὸν εἵαται: οὐδέ τι ἴδμεν</p>
<p><a>Κ101</a> μή πως καὶ διὰ νύκτα μενοινήσωσι μάχεσθαι.</p>
<p><a>Κ102</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Κ103</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Κ104</a> οὔ θην Ἕκτορι πάντα νοήματα μητίετα Ζεὺς</p>
<p><a>Κ105</a> ἐκτελέει, ὅσα πού νυν ἐέλπεται: ἀλλά μιν οἴω</p>
<p><a>Κ106</a> κήδεσι μοχθήσειν καὶ πλείοσιν, εἴ κεν Ἀχιλλεὺς</p>
<p><a>Κ107</a> ἐκ χόλου ἀργαλέοιο μεταστρέψῃ φίλον ἦτορ.</p>
<p><a>Κ108</a> σοὶ δὲ μάλ᾽ ἕψομ᾽ ἐγώ: ποτὶ δ᾽ αὖ καὶ ἐγείρομεν ἄλλους</p>
<p><a>Κ109</a> ἠμὲν Τυδεΐδην δουρὶ κλυτὸν ἠδ᾽ Ὀδυσῆα</p>
<p><a>Κ110</a> ἠδ᾽ Αἴαντα ταχὺν καὶ Φυλέος ἄλκιμον υἱόν.</p>
<p><a>Κ111</a> ἀλλ᾽ εἴ τις καὶ τούσδε μετοιχόμενος καλέσειεν</p>
<p><a>Κ112</a> ἀντίθεόν τ᾽ Αἴαντα καὶ Ἰδομενῆα ἄνακτα:</p>
<p><a>Κ113</a> τῶν γὰρ νῆες ἔασιν ἑκαστάτω, οὐδὲ μάλ᾽ ἐγγύς.</p>
<p><a>Κ114</a> ἀλλὰ φίλον περ ἐόντα καὶ αἰδοῖον Μενέλαον</p>
<p><a>Κ115</a> νεικέσω, εἴ πέρ μοι νεμεσήσεαι, οὐδ᾽ ἐπικεύσω</p>
<p><a>Κ116</a> ὡς εὕδει, σοὶ δ᾽ οἴῳ ἐπέτρεψεν πονέεσθαι.</p>
<p><a>Κ117</a> νῦν ὄφελεν κατὰ πάντας ἀριστῆας πονέεσθαι</p>
<p><a>Κ118</a> λισσόμενος: χρειὼ γὰρ ἱκάνεται οὐκέτ᾽ ἀνεκτός.</p>
<p><a>Κ119</a> τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</p>
<p><a>Κ120</a> ὦ γέρον ἄλλοτε μέν σε καὶ αἰτιάασθαι ἄνωγα:</p>
<p><a>Κ121</a> πολλάκι γὰρ μεθιεῖ τε καὶ οὐκ ἐθέλει πονέεσθαι</p>
<p><a>Κ122</a> οὔτ᾽ ὄκνῳ εἴκων οὔτ᾽ ἀφραδίῃσι νόοιο,</p>
<p><a>Κ123</a> ἀλλ᾽ ἐμέ τ᾽ εἰσορόων καὶ ἐμὴν ποτιδέγμενος ὁρμήν.</p>
<p><a>Κ124</a> νῦν δ᾽ ἐμέο πρότερος μάλ᾽ ἐπέγρετο καί μοι ἐπέστη:</p>
<p><a>Κ125</a> τὸν μὲν ἐγὼ προέηκα καλήμεναι οὓς σὺ μεταλλᾷς.</p>
<p><a>Κ126</a> ἀλλ᾽ ἴομεν: κείνους δὲ κιχησόμεθα πρὸ πυλάων</p>
<p><a>Κ127</a> ἐν φυλάκεσσ᾽, ἵνα γάρ σφιν ἐπέφραδον ἠγερέθεσθαι.</p>
<p><a>Κ128</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Κ129</a> οὕτως οὔ τίς οἱ νεμεσήσεται οὐδ᾽ ἀπιθήσει</p>
<p><a>Κ130</a> Ἀργείων, ὅτε κέν τιν᾽ ἐποτρύνῃ καὶ ἀνώγῃ.</p>
<p><a>Κ131</a> ὣς εἰπὼν ἔνδυνε περὶ στήθεσσι χιτῶνα,</p>
<p><a>Κ132</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</p>
<p><a>Κ133</a> ἀμφὶ δ᾽ ἄρα χλαῖναν περονήσατο φοινικόεσσαν</p>
<p><a>Κ134</a> διπλῆν ἐκταδίην, οὔλη δ᾽ ἐπενήνοθε λάχνη.</p>
<p><a>Κ135</a> εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ,</p>
<p><a>Κ136</a> βῆ δ᾽ ἰέναι κατὰ νῆας Ἀχαιῶν χαλκοχιτώνων.</p>
<p><a>Κ137</a> πρῶτον ἔπειτ᾽ Ὀδυσῆα Διὶ μῆτιν ἀτάλαντον</p>
<p><a>Κ138</a> ἐξ ὕπνου ἀνέγειρε Γερήνιος ἱππότα Νέστωρ</p>
<p><a>Κ139</a> φθεγξάμενος: τὸν δ᾽ αἶψα περὶ φρένας ἤλυθ᾽ ἰωή,</p>
<p><a>Κ140</a> ἐκ δ᾽ ἦλθε κλισίης καί σφεας πρὸς μῦθον ἔειπε:</p>
<p><a>Κ141</a> τίφθ᾽ οὕτω κατὰ νῆας ἀνὰ στρατὸν οἶοι ἀλᾶσθε</p>
<p><a>Κ142</a> νύκτα δι᾽ ἀμβροσίην, ὅ τι δὴ χρειὼ τόσον ἵκει;</p>
<p><a>Κ143</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Κ144</a> διογενὲς Λαερτιάδη πολυμήχαν᾽ Ὀδυσσεῦ</p>
<p><a>Κ145</a> μὴ νεμέσα: τοῖον γὰρ ἄχος βεβίηκεν Ἀχαιούς.</p>
<p><a>Κ146</a> ἀλλ᾽ ἕπε᾽, ὄφρα καὶ ἄλλον ἐγείρομεν ὅν τ᾽ ἐπέοικε</p>
<p><a>Κ147</a> βουλὰς βουλεύειν, ἢ φευγέμεν ἠὲ μάχεσθαι.</p>
<p><a>Κ148</a> ὣς φάθ᾽, ὃ δὲ κλισίην δὲ κιὼν πολύμητις Ὀδυσσεὺς</p>
<p><a>Κ149</a> ποικίλον ἀμφ᾽ ὤμοισι σάκος θέτο, βῆ δὲ μετ᾽ αὐτούς.</p>
<p><a>Κ150</a> βὰν δ᾽ ἐπὶ Τυδεΐδην Διομήδεα: τὸν δὲ κίχανον</p>
<p><a>Κ151</a> ἐκτὸς ἀπὸ κλισίης σὺν τεύχεσιν: ἀμφὶ δ᾽ ἑταῖροι</p>
<p><a>Κ152</a> εὗδον, ὑπὸ κρασὶν δ᾽ ἔχον ἀσπίδας: ἔγχεα δέ σφιν</p>
<p><a>Κ153</a> ὄρθ᾽ ἐπὶ σαυρωτῆρος ἐλήλατο, τῆλε δὲ χαλκὸς</p>
<p><a>Κ154</a> λάμφ᾽ ὥς τε στεροπὴ πατρὸς Διός: αὐτὰρ ὅ γ᾽ ἥρως</p>
<p><a>Κ155</a> εὗδ᾽, ὑπὸ δ᾽ ἔστρωτο ῥινὸν βοὸς ἀγραύλοιο,</p>
<p><a>Κ156</a> αὐτὰρ ὑπὸ κράτεσφι τάπης τετάνυστο φαεινός.</p>
<p><a>Κ157</a> τὸν παρστὰς ἀνέγειρε Γερήνιος ἱππότα Νέστωρ,</p>
<p><a>Κ158</a> λὰξ ποδὶ κινήσας, ὄτρυνέ τε νείκεσέ τ᾽ ἄντην:</p>
<p><a>Κ159</a> ἔγρεο Τυδέος υἱέ: τί πάννυχον ὕπνον ἀωτεῖς;</p>
<p><a>Κ160</a> οὐκ ἀΐεις ὡς Τρῶες ἐπὶ θρωσμῷ πεδίοιο</p>
<p><a>Κ161</a> εἵαται ἄγχι νεῶν, ὀλίγος δ᾽ ἔτι χῶρος ἐρύκει;</p>
<p><a>Κ162</a> ὣς φάθ᾽, ὃ δ᾽ ἐξ ὕπνοιο μάλα κραιπνῶς ἀνόρουσε,</p>
<p><a>Κ163</a> καί μιν φωνήσας ἔπεα πτερόεντα προσηύδα:</p>
<p><a>Κ164</a> σχέτλιός ἐσσι γεραιέ: σὺ μὲν πόνου οὔ ποτε λήγεις.</p>
<p><a>Κ165</a> οὔ νυ καὶ ἄλλοι ἔασι νεώτεροι υἷες Ἀχαιῶν</p>
<p><a>Κ166</a> οἵ κεν ἔπειτα ἕκαστον ἐγείρειαν βασιλήων</p>
<p><a>Κ167</a> πάντῃ ἐποιχόμενοι; σὺ δ᾽ ἀμήχανός ἐσσι γεραιέ.</p>
<p><a>Κ168</a> τὸν δ᾽ αὖτε προσέειπε Γερήνιος ἱππότα Νέστωρ:</p>
<p><a>Κ169</a> ναὶ δὴ ταῦτά γε πάντα φίλος κατὰ μοῖραν ἔειπες.</p>
<p><a>Κ170</a> εἰσὶν μέν μοι παῖδες ἀμύμονες, εἰσὶ δὲ λαοὶ</p>
<p><a>Κ171</a> καὶ πολέες, τῶν κέν τις ἐποιχόμενος καλέσειεν:</p>
<p><a>Κ172</a> ἀλλὰ μάλα μεγάλη χρειὼ βεβίηκεν Ἀχαιούς.</p>
<p><a>Κ173</a> νῦν γὰρ δὴ πάντεσσιν ἐπὶ ξυροῦ ἵσταται ἀκμῆς</p>
<p><a>Κ174</a> ἢ μάλα λυγρὸς ὄλεθρος Ἀχαιοῖς ἠὲ βιῶναι.</p>
<p><a>Κ175</a> ἀλλ᾽ ἴθι νῦν Αἴαντα ταχὺν καὶ Φυλέος υἱὸν</p>
<p><a>Κ176</a> ἄνστησον: σὺ γάρ ἐσσι νεώτερος: εἴ μ᾽ ἐλεαίρεις.</p>
<p><a>Κ177</a> ὣς φάθ᾽, ὃ δ᾽ ἀμφ᾽ ὤμοισιν ἑέσσατο δέρμα λέοντος</p>
<p><a>Κ178</a> αἴθωνος μεγάλοιο ποδηνεκές, εἵλετο δ᾽ ἔγχος.</p>
<p><a>Κ179</a> βῆ δ᾽ ἰέναι, τοὺς δ᾽ ἔνθεν ἀναστήσας ἄγεν ἥρως.</p>
<p><a>Κ180</a> οἳ δ᾽ ὅτε δὴ φυλάκεσσιν ἐν ἀγρομένοισιν ἔμιχθεν,</p>
<p><a>Κ181</a> οὐδὲ μὲν εὕδοντας φυλάκων ἡγήτορας εὗρον,</p>
<p><a>Κ182</a> ἀλλ᾽ ἐγρηγορτὶ σὺν τεύχεσιν εἵατο πάντες.</p>
<p><a>Κ183</a> ὡς δὲ κύνες περὶ μῆλα δυσωρήσωνται ἐν αὐλῇ</p>
<p><a>Κ184</a> θηρὸς ἀκούσαντες κρατερόφρονος, ὅς τε καθ᾽ ὕλην</p>
<p><a>Κ185</a> ἔρχηται δι᾽ ὄρεσφι: πολὺς δ᾽ ὀρυμαγδὸς ἐπ᾽ αὐτῷ</p>
<p><a>Κ186</a> ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:</p>
<p><a>Κ187</a> ὣς τῶν νήδυμος ὕπνος ἀπὸ βλεφάροιιν ὀλώλει</p>
<p><a>Κ188</a> νύκτα φυλασσομένοισι κακήν: πεδίον δὲ γὰρ αἰεὶ</p>
<p><a>Κ189</a> τετράφαθ᾽, ὁππότ᾽ ἐπὶ Τρώων ἀΐοιεν ἰόντων.</p>
<p><a>Κ190</a> τοὺς δ᾽ ὃ γέρων γήθησεν ἰδὼν θάρσυνέ τε μύθῳ</p>
<p><a>Κ191</a> καί σφεας φωνήσας ἔπεα πτερόεντα προσηύδα:</p>
<p><a>Κ192</a> οὕτω νῦν φίλα τέκνα φυλάσσετε: μηδέ τιν᾽ ὕπνος</p>
<p><a>Κ193</a> αἱρείτω, μὴ χάρμα γενώμεθα δυσμενέεσσιν.</p>
<p><a>Κ194</a> ὣς εἰπὼν τάφροιο διέσσυτο: τοὶ δ᾽ ἅμ᾽ ἕποντο</p>
<p><a>Κ195</a> Ἀργείων βασιλῆες ὅσοι κεκλήατο βουλήν.</p>
<p><a>Κ196</a> τοῖς δ᾽ ἅμα Μηριόνης καὶ Νέστορος ἀγλαὸς υἱὸς</p>
<p><a>Κ197</a> ἤϊσαν: αὐτοὶ γὰρ κάλεον συμμητιάασθαι.</p>
<p><a>Κ198</a> τάφρον δ᾽ ἐκδιαβάντες ὀρυκτὴν ἑδριόωντο</p>
<p><a>Κ199</a> ἐν καθαρῷ, ὅθι δὴ νεκύων διεφαίνετο χῶρος</p>
<p><a>Κ200</a> πιπτόντων: ὅθεν αὖτις ἀπετράπετ᾽ ὄβριμος Ἕκτωρ</p>
<p><a>Κ201</a> ὀλλὺς Ἀργείους, ὅτε δὴ περὶ νὺξ ἐκάλυψεν.</p>
<p><a>Κ202</a> ἔνθα καθεζόμενοι ἔπε᾽ ἀλλήλοισι πίφαυσκον:</p>
<p><a>Κ203</a> τοῖσι δὲ μύθων ἦρχε Γερήνιος ἱππότα Νέστωρ:</p>
<p><a>Κ204</a> ὦ φίλοι οὐκ ἂν δή τις ἀνὴρ πεπίθοιθ᾽ ἑῷ αὐτοῦ</p>
<p><a>Κ205</a> θυμῷ τολμήεντι μετὰ Τρῶας μεγαθύμους</p>
<p><a>Κ206</a> ἐλθεῖν, εἴ τινά που δηΐων ἕλοι ἐσχατόωντα,</p>
<p><a>Κ207</a> ἤ τινά που καὶ φῆμιν ἐνὶ Τρώεσσι πύθοιτο,</p>
<p><a>Κ208</a> ἅσσά τε μητιόωσι μετὰ σφίσιν, ἢ μεμάασιν</p>
<p><a>Κ209</a> αὖθι μένειν παρὰ νηυσὶν ἀπόπροθεν, ἦε πόλιν δὲ</p>
<p><a>Κ210</a> ἂψ ἀναχωρήσουσιν, ἐπεὶ δαμάσαντό γ᾽ Ἀχαιούς.</p>
<p><a>Κ211</a> ταῦτά κε πάντα πύθοιτο, καὶ ἂψ εἰς ἡμέας ἔλθοι</p>
<p><a>Κ212</a> ἀσκηθής: μέγα κέν οἱ ὑπουράνιον κλέος εἴη</p>
<p><a>Κ213</a> πάντας ἐπ᾽ ἀνθρώπους, καί οἱ δόσις ἔσσεται ἐσθλή:</p>
<p><a>Κ214</a> ὅσσοι γὰρ νήεσσιν ἐπικρατέουσιν ἄριστοι</p>
<p><a>Κ215</a> τῶν πάντων οἱ ἕκαστος ὄϊν δώσουσι μέλαιναν</p>
<p><a>Κ216</a> θῆλυν ὑπόρρηνον: τῇ μὲν κτέρας οὐδὲν ὁμοῖον,</p>
<p><a>Κ217</a> αἰεὶ δ᾽ ἐν δαίτῃσι καὶ εἰλαπίνῃσι παρέσται.</p>
<p><a>Κ218</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</p>
<p><a>Κ219</a> τοῖσι δὲ καὶ μετέειπε βοὴν ἀγαθὸς Διομήδης:</p>
<p><a>Κ220</a> Νέστορ ἔμ᾽ ὀτρύνει κραδίη καὶ θυμὸς ἀγήνωρ</p>
<p><a>Κ221</a> ἀνδρῶν δυσμενέων δῦναι στρατὸν ἐγγὺς ἐόντων</p>
<p><a>Κ222</a> Τρώων: ἀλλ᾽ εἴ τίς μοι ἀνὴρ ἅμ᾽ ἕποιτο καὶ ἄλλος</p>
<p><a>Κ223</a> μᾶλλον θαλπωρὴ καὶ θαρσαλεώτερον ἔσται.</p>
<p><a>Κ224</a> σύν τε δύ᾽ ἐρχομένω καί τε πρὸ ὃ τοῦ ἐνόησεν</p>
<p><a>Κ225</a> ὅππως κέρδος ἔῃ: μοῦνος δ᾽ εἴ πέρ τε νοήσῃ</p>
<p><a>Κ226</a> ἀλλά τέ οἱ βράσσων τε νόος, λεπτὴ δέ τε μῆτις.</p>
<p><a>Κ227</a> ὣς ἔφαθ᾽, οἳ δ᾽ ἔθελον Διομήδεϊ πολλοὶ ἕπεσθαι.</p>
<p><a>Κ228</a> ἠθελέτην Αἴαντε δύω θεράποντες Ἄρηος,</p>
<p><a>Κ229</a> ἤθελε Μηριόνης, μάλα δ᾽ ἤθελε Νέστορος υἱός,</p>
<p><a>Κ230</a> ἤθελε δ᾽ Ἀτρεΐδης δουρικλειτὸς Μενέλαος,</p>
<p><a>Κ231</a> ἤθελε δ᾽ ὁ τλήμων Ὀδυσεὺς καταδῦναι ὅμιλον</p>
<p><a>Κ232</a> Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.</p>
<p><a>Κ233</a> τοῖσι δὲ καὶ μετέειπεν ἄναξ ἀνδρῶν Ἀγαμέμνων:</p>
<p><a>Κ234</a> Τυδεΐδη Διόμηδες ἐμῷ κεχαρισμένε θυμῷ</p>
<p><a>Κ235</a> τὸν μὲν δὴ ἕταρόν γ᾽ αἱρήσεαι ὅν κ᾽ ἐθέλῃσθα,</p>
<p><a>Κ236</a> φαινομένων τὸν ἄριστον, ἐπεὶ μεμάασί γε πολλοί.</p>
<p><a>Κ237</a> μηδὲ σύ γ᾽ αἰδόμενος σῇσι φρεσὶ τὸν μὲν ἀρείω</p>
<p><a>Κ238</a> καλλείπειν, σὺ δὲ χείρον᾽ ὀπάσσεαι αἰδοῖ εἴκων</p>
<p><a>Κ239</a> ἐς γενεὴν ὁρόων, μηδ᾽ εἰ βασιλεύτερός ἐστιν.</p>
<p><a>Κ240</a> ὣς ἔφατ᾽, ἔδεισεν δὲ περὶ ξανθῷ Μενελάῳ.</p>
<p><a>Κ241</a> τοῖς δ᾽ αὖτις μετέειπε βοὴν ἀγαθὸς Διομήδης:</p>
<p><a>Κ242</a> εἰ μὲν δὴ ἕταρόν γε κελεύετέ μ᾽ αὐτὸν ἑλέσθαι,</p>
<p><a>Κ243</a> πῶς ἂν ἔπειτ᾽ Ὀδυσῆος ἐγὼ θείοιο λαθοίμην,</p>
<p><a>Κ244</a> οὗ πέρι μὲν πρόφρων κραδίη καὶ θυμὸς ἀγήνωρ</p>
<p><a>Κ245</a> ἐν πάντεσσι πόνοισι, φιλεῖ δέ ἑ Παλλὰς Ἀθήνη.</p>
<p><a>Κ246</a> τούτου γ᾽ ἑσπομένοιο καὶ ἐκ πυρὸς αἰθομένοιο</p>
<p><a>Κ247</a> ἄμφω νοστήσαιμεν, ἐπεὶ περίοιδε νοῆσαι.</p>
<p><a>Κ248</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>Κ249</a> Τυδεΐδη μήτ᾽ ἄρ με μάλ᾽ αἴνεε μήτέ τι νείκει:</p>
<p><a>Κ250</a> εἰδόσι γάρ τοι ταῦτα μετ᾽ Ἀργείοις ἀγορεύεις.</p>
<p><a>Κ251</a> ἀλλ᾽ ἴομεν: μάλα γὰρ νὺξ ἄνεται, ἐγγύθι δ᾽ ἠώς,</p>
<p><a>Κ252</a> ἄστρα δὲ δὴ προβέβηκε, παροίχωκεν δὲ πλέων νὺξ</p>
<p><a>Κ253</a> τῶν δύο μοιράων, τριτάτη δ᾽ ἔτι μοῖρα λέλειπται.</p>
<p><a>Κ254</a> ὣς εἰπόνθ᾽ ὅπλοισιν ἔνι δεινοῖσιν ἐδύτην.</p>
<p><a>Κ255</a> Τυδεΐδῃ μὲν δῶκε μενεπτόλεμος Θρασυμήδης</p>
<p><a>Κ256</a> φάσγανον ἄμφηκες: τὸ δ᾽ ἑὸν παρὰ νηῒ λέλειπτο:</p>
<p><a>Κ257</a> καὶ σάκος: ἀμφὶ δέ οἱ κυνέην κεφαλῆφιν ἔθηκε</p>
<p><a>Κ258</a> ταυρείην, ἄφαλόν τε καὶ ἄλλοφον, ἥ τε καταῖτυξ</p>
<p><a>Κ259</a> κέκληται, ῥύεται δὲ κάρη θαλερῶν αἰζηῶν.</p>
<p><a>Κ260</a> Μηριόνης δ᾽ Ὀδυσῆϊ δίδου βιὸν ἠδὲ φαρέτρην</p>
<p><a>Κ261</a> καὶ ξίφος, ἀμφὶ δέ οἱ κυνέην κεφαλῆφιν ἔθηκε</p>
<p><a>Κ262</a> ῥινοῦ ποιητήν: πολέσιν δ᾽ ἔντοσθεν ἱμᾶσιν</p>
<p><a>Κ263</a> ἐντέτατο στερεῶς: ἔκτοσθε δὲ λευκοὶ ὀδόντες</p>
<p><a>Κ264</a> ἀργιόδοντος ὑὸς θαμέες ἔχον ἔνθα καὶ ἔνθα</p>
<p><a>Κ265</a> εὖ καὶ ἐπισταμένως: μέσσῃ δ᾽ ἐνὶ πῖλος ἀρήρει.</p>
<p><a>Κ266</a> τήν ῥά ποτ᾽ ἐξ Ἐλεῶνος Ἀμύντορος Ὀρμενίδαο</p>
<p><a>Κ267</a> ἐξέλετ᾽ Αὐτόλυκος πυκινὸν δόμον ἀντιτορήσας,</p>
<p><a>Κ268</a> Σκάνδειαν δ᾽ ἄρα δῶκε Κυθηρίῳ Ἀμφιδάμαντι:</p>
<p><a>Κ269</a> Ἀμφιδάμας δὲ Μόλῳ δῶκε ξεινήϊον εἶναι,</p>
<p><a>Κ270</a> αὐτὰρ ὃ Μηριόνῃ δῶκεν ᾧ παιδὶ φορῆναι:</p>
<p><a>Κ271</a> δὴ τότ᾽ Ὀδυσσῆος πύκασεν κάρη ἀμφιτεθεῖσα.</p>
<p><a>Κ272</a> τὼ δ᾽ ἐπεὶ οὖν ὅπλοισιν ἔνι δεινοῖσιν ἐδύτην,</p>
<p><a>Κ273</a> βάν ῥ᾽ ἰέναι, λιπέτην δὲ κατ᾽ αὐτόθι πάντας ἀρίστους.</p>
<p><a>Κ274</a> τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο</p>
<p><a>Κ275</a> Παλλὰς Ἀθηναίη: τοὶ δ᾽ οὐκ ἴδον ὀφθαλμοῖσι</p>
<p><a>Κ276</a> νύκτα δι᾽ ὀρφναίην, ἀλλὰ κλάγξαντος ἄκουσαν.</p>
<p><a>Κ277</a> χαῖρε δὲ τῷ ὄρνιθ᾽ Ὀδυσεύς, ἠρᾶτο δ᾽ Ἀθήνῃ:</p>
<p><a>Κ278</a> κλῦθί μευ αἰγιόχοιο Διὸς τέκος, ἥ τέ μοι αἰεὶ</p>
<p><a>Κ279</a> ἐν πάντεσσι πόνοισι παρίστασαι, οὐδέ σε λήθω</p>
<p><a>Κ280</a> κινύμενος: νῦν αὖτε μάλιστά με φῖλαι Ἀθήνη,</p>
<p><a>Κ281</a> δὸς δὲ πάλιν ἐπὶ νῆας ἐϋκλεῖας ἀφικέσθαι</p>
<p><a>Κ282</a> ῥέξαντας μέγα ἔργον, ὅ κε Τρώεσσι μελήσῃ.</p>
<p><a>Κ283</a> δεύτερος αὖτ᾽ ἠρᾶτο βοὴν ἀγαθὸς Διομήδης:</p>
<p><a>Κ284</a> κέκλυθι νῦν καὶ ἐμεῖο Διὸς τέκος Ἀτρυτώνη:</p>
<p><a>Κ285</a> σπεῖό μοι ὡς ὅτε πατρὶ ἅμ᾽ ἕσπεο Τυδέϊ δίῳ</p>
<p><a>Κ286</a> ἐς Θήβας, ὅτε τε πρὸ Ἀχαιῶν ἄγγελος ᾔει.</p>
<p><a>Κ287</a> τοὺς δ᾽ ἄρ᾽ ἐπ᾽ Ἀσωπῷ λίπε χαλκοχίτωνας Ἀχαιούς,</p>
<p><a>Κ288</a> αὐτὰρ ὃ μειλίχιον μῦθον φέρε Καδμείοισι</p>
<p><a>Κ289</a> κεῖσ᾽: ἀτὰρ ἂψ ἀπιὼν μάλα μέρμερα μήσατο ἔργα</p>
<p><a>Κ290</a> σὺν σοὶ δῖα θεά, ὅτε οἱ πρόφρασσα παρέστης.</p>
<p><a>Κ291</a> ὣς νῦν μοι ἐθέλουσα παρίσταο καί με φύλασσε.</p>
<p><a>Κ292</a> σοὶ δ᾽ αὖ ἐγὼ ῥέξω βοῦν ἦνιν εὐρυμέτωπον</p>
<p><a>Κ293</a> ἀδμήτην, ἣν οὔ πω ὑπὸ ζυγὸν ἤγαγεν ἀνήρ:</p>
<p><a>Κ294</a> τήν τοι ἐγὼ ῥέξω χρυσὸν κέρασιν περιχεύας.</p>
<p><a>Κ295</a> ὣς ἔφαν εὐχόμενοι, τῶν δ᾽ ἔκλυε Παλλὰς Ἀθήνη.</p>
<p><a>Κ296</a> οἳ δ᾽ ἐπεὶ ἠρήσαντο Διὸς κούρῃ μεγάλοιο,</p>
<p><a>Κ297</a> βάν ῥ᾽ ἴμεν ὥς τε λέοντε δύω διὰ νύκτα μέλαιναν</p>
<p><a>Κ298</a> ἂμ φόνον, ἂν νέκυας, διά τ᾽ ἔντεα καὶ μέλαν αἷμα.</p>
<p><a>Κ299</a> οὐδὲ μὲν οὐδὲ Τρῶας ἀγήνορας εἴασεν Ἕκτωρ</p>
<p><a>Κ300</a> εὕδειν, ἀλλ᾽ ἄμυδις κικλήσκετο πάντας ἀρίστους,</p>
<p><a>Κ301</a> ὅσσοι ἔσαν Τρώων ἡγήτορες ἠδὲ μέδοντες:</p>
<p><a>Κ302</a> τοὺς ὅ γε συγκαλέσας πυκινὴν ἀρτύνετο βουλήν:</p>
<p><a>Κ303</a> τίς κέν μοι τόδε ἔργον ὑποσχόμενος τελέσειε</p>
<p><a>Κ304</a> δώρῳ ἔπι μεγάλῳ; μισθὸς δέ οἱ ἄρκιος ἔσται.</p>
<p><a>Κ305</a> δώσω γὰρ δίφρόν τε δύω τ᾽ ἐριαύχενας ἵππους</p>
<p><a>Κ306</a> οἵ κεν ἄριστοι ἔωσι θοῇς ἐπὶ νηυσὶν Ἀχαιῶν</p>
<p><a>Κ307</a> ὅς τίς κε τλαίη, οἷ τ᾽ αὐτῷ κῦδος ἄροιτο,</p>
<p><a>Κ308</a> νηῶν ὠκυπόρων σχεδὸν ἐλθέμεν, ἔκ τε πυθέσθαι</p>
<p><a>Κ309</a> ἠέ φυλάσσονται νῆες θοαὶ ὡς τὸ πάρος περ,</p>
<p><a>Κ310</a> ἦ ἤδη χείρεσσιν ὑφ᾽ ἡμετέρῃσι δαμέντες</p>
<p><a>Κ311</a> φύξιν βουλεύουσι μετὰ σφίσιν, οὐδ᾽ ἐθέλουσι</p>
<p><a>Κ312</a> νύκτα φυλασσέμεναι, καμάτῳ ἀδηκότες αἰνῷ.</p>
<p><a>Κ313</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</p>
<p><a>Κ314</a> ἦν δέ τις ἐν Τρώεσσι Δόλων Εὐμήδεος υἱὸς</p>
<p><a>Κ315</a> κήρυκος θείοιο πολύχρυσος πολύχαλκος,</p>
<p><a>Κ316</a> ὃς δή τοι εἶδος μὲν ἔην κακός, ἀλλὰ ποδώκης:</p>
<p><a>Κ317</a> αὐτὰρ ὃ μοῦνος ἔην μετὰ πέντε κασιγνήτῃσιν.</p>
<p><a>Κ318</a> ὅς ῥα τότε Τρωσίν τε καὶ Ἕκτορι μῦθον ἔειπεν:</p>
<p><a>Κ319</a> Ἕκτορ ἔμ᾽ ὀτρύνει κραδίη καὶ θυμὸς ἀγήνωρ</p>
<p><a>Κ320</a> νηῶν ὠκυπόρων σχεδὸν ἐλθέμεν ἔκ τε πυθέσθαι.</p>
<p><a>Κ321</a> ἀλλ᾽ ἄγε μοι τὸ σκῆπτρον ἀνάσχεο, καί μοι ὄμοσσον</p>
<p><a>Κ322</a> ἦ μὲν τοὺς ἵππους τε καὶ ἅρματα ποικίλα χαλκῷ</p>
<p><a>Κ323</a> δωσέμεν, οἳ φορέουσιν ἀμύμονα Πηλεΐωνα,</p>
<p><a>Κ324</a> σοὶ δ᾽ ἐγὼ οὐχ ἅλιος σκοπὸς ἔσσομαι οὐδ᾽ ἀπὸ δόξης:</p>
<p><a>Κ325</a> τόφρα γὰρ ἐς στρατὸν εἶμι διαμπερὲς ὄφρ᾽ ἂν ἵκωμαι</p>
<p><a>Κ326</a> νῆ᾽ Ἀγαμεμνονέην, ὅθι που μέλλουσιν ἄριστοι</p>
<p><a>Κ327</a> βουλὰς βουλεύειν ἢ φευγέμεν ἠὲ μάχεσθαι.</p>
<p><a>Κ328</a> ὣς φάθ᾽, ὃ δ᾽ ἐν χερσὶ σκῆπτρον λάβε καί οἱ ὄμοσσεν:</p>
<p><a>Κ329</a> ἴστω νῦν Ζεὺς αὐτὸς ἐρίγδουπος πόσις Ἥρης</p>
<p><a>Κ330</a> μὴ μὲν τοῖς ἵπποισιν ἀνὴρ ἐποχήσεται ἄλλος</p>
<p><a>Κ331</a> Τρώων, ἀλλά σέ φημι διαμπερὲς ἀγλαϊεῖσθαι.</p>
<p><a>Κ332</a> ὣς φάτο καί ῥ᾽ ἐπίορκον ἐπώμοσε, τὸν δ᾽ ὀρόθυνεν:</p>
<p><a>Κ333</a> αὐτίκα δ᾽ ἀμφ᾽ ὤμοισιν ἐβάλλετο καμπύλα τόξα,</p>
<p><a>Κ334</a> ἕσσατο δ᾽ ἔκτοσθεν ῥινὸν πολιοῖο λύκοιο,</p>
<p><a>Κ335</a> κρατὶ δ᾽ ἐπὶ κτιδέην κυνέην, ἕλε δ᾽ ὀξὺν ἄκοντα,</p>
<p><a>Κ336</a> βῆ δ᾽ ἰέναι προτὶ νῆας ἀπὸ στρατοῦ: οὐδ᾽ ἄρ᾽ ἔμελλεν</p>
<p><a>Κ337</a> ἐλθὼν ἐκ νηῶν ἂψ Ἕκτορι μῦθον ἀποίσειν.</p>
<p><a>Κ338</a> ἀλλ᾽ ὅτε δή ῥ᾽ ἵππων τε καὶ ἀνδρῶν κάλλιφ᾽ ὅμιλον,</p>
<p><a>Κ339</a> βῆ ῥ᾽ ἀν᾽ ὁδὸν μεμαώς: τὸν δὲ φράσατο προσιόντα</p>
<p><a>Κ340</a> διογενὴς Ὀδυσεύς, Διομήδεα δὲ προσέειπεν:</p>
<p><a>Κ341</a> οὗτός τις Διόμηδες ἀπὸ στρατοῦ ἔρχεται ἀνήρ,</p>
<p><a>Κ342</a> οὐκ οἶδ᾽ ἢ νήεσσιν ἐπίσκοπος ἡμετέρῃσιν,</p>
<p><a>Κ343</a> ἦ τινα συλήσων νεκύων κατατεθνηώτων.</p>
<p><a>Κ344</a> ἀλλ᾽ ἐῶμέν μιν πρῶτα παρεξελθεῖν πεδίοιο</p>
<p><a>Κ345</a> τυτθόν: ἔπειτα δέ κ᾽ αὐτὸν ἐπαΐξαντες ἕλοιμεν</p>
<p><a>Κ346</a> καρπαλίμως: εἰ δ᾽ ἄμμε παραφθαίησι πόδεσσιν,</p>
<p><a>Κ347</a> αἰεί μιν ἐπὶ νῆας ἀπὸ στρατόφι προτιειλεῖν</p>
<p><a>Κ348</a> ἔγχει ἐπαΐσσων, μή πως προτὶ ἄστυ ἀλύξῃ.</p>
<p><a>Κ349</a> ὣς ἄρα φωνήσαντε παρὲξ ὁδοῦ ἐν νεκύεσσι</p>
<p><a>Κ350</a> κλινθήτην: ὃ δ᾽ ἄρ᾽ ὦκα παρέδραμεν ἀφραδίῃσιν.</p>
<p><a>Κ351</a> ἀλλ᾽ ὅτε δή ῥ᾽ ἀπέην ὅσσόν τ᾽ ἐπὶ οὖρα πέλονται</p>
<p><a>Κ352</a> ἡμιόνων: αἱ γάρ τε βοῶν προφερέστεραί εἰσιν</p>
<p><a>Κ353</a> ἑλκέμεναι νειοῖο βαθείης πηκτὸν ἄροτρον:</p>
<p><a>Κ354</a> τὼ μὲν ἐπεδραμέτην, ὃ δ᾽ ἄρ᾽ ἔστη δοῦπον ἀκούσας.</p>
<p><a>Κ355</a> ἔλπετο γὰρ κατὰ θυμὸν ἀποστρέψοντας ἑταίρους</p>
<p><a>Κ356</a> ἐκ Τρώων ἰέναι πάλιν Ἕκτορος ὀτρύναντος.</p>
<p><a>Κ357</a> ἀλλ᾽ ὅτε δή ῥ᾽ ἄπεσαν δουρηνεκὲς ἢ καὶ ἔλασσον,</p>
<p><a>Κ358</a> γνῶ ῥ᾽ ἄνδρας δηΐους, λαιψηρὰ δὲ γούνατ᾽ ἐνώμα</p>
<p><a>Κ359</a> φευγέμεναι: τοὶ δ᾽ αἶψα διώκειν ὁρμήθησαν.</p>
<p><a>Κ360</a> ὡς δ᾽ ὅτε καρχαρόδοντε δύω κύνε εἰδότε θήρης</p>
<p><a>Κ361</a> ἢ κεμάδ᾽ ἠὲ λαγωὸν ἐπείγετον ἐμμενὲς αἰεὶ</p>
<p><a>Κ362</a> χῶρον ἀν᾽ ὑλήενθ᾽, ὃ δέ τε προθέῃσι μεμηκώς,</p>
<p><a>Κ363</a> ὣς τὸν Τυδεΐδης ἠδ᾽ ὃ πτολίπορθος Ὀδυσσεὺς</p>
<p><a>Κ364</a> λαοῦ ἀποτμήξαντε διώκετον ἐμμενὲς αἰεί.</p>
<p><a>Κ365</a> ἀλλ᾽ ὅτε δὴ τάχ᾽ ἔμελλε μιγήσεσθαι φυλάκεσσι</p>
<p><a>Κ366</a> φεύγων ἐς νῆας, τότε δὴ μένος ἔμβαλ᾽ Ἀθήνη</p>
<p><a>Κ367</a> Τυδεΐδῃ, ἵνα μή τις Ἀχαιῶν χαλκοχιτώνων</p>
<p><a>Κ368</a> φθαίη ἐπευξάμενος βαλέειν, ὃ δὲ δεύτερος ἔλθοι.</p>
<p><a>Κ369</a> δουρὶ δ᾽ ἐπαΐσσων προσέφη κρατερὸς Διομήδης:</p>
<p><a>Κ370</a> ἠὲ μέν᾽ ἠέ σε δουρὶ κιχήσομαι, οὐδέ σέ φημι</p>
<p><a>Κ371</a> δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.</p>
<p><a>Κ372</a> ἦ ῥα καὶ ἔγχος ἀφῆκεν, ἑκὼν δ᾽ ἡμάρτανε φωτός:</p>
<p><a>Κ373</a> δεξιτερὸν δ᾽ ὑπὲρ ὦμον ἐΰξου δουρὸς ἀκωκὴ</p>
<p><a>Κ374</a> ἐν γαίῃ ἐπάγη: ὃ δ᾽ ἄρ᾽ ἔστη τάρβησέν τε</p>
<p><a>Κ375</a> βαμβαίνων: ἄραβος δὲ διὰ στόμα γίγνετ᾽ ὀδόντων:</p>
<p><a>Κ376</a> χλωρὸς ὑπαὶ δείους: τὼ δ᾽ ἀσθμαίνοντε κιχήτην,</p>
<p><a>Κ377</a> χειρῶν δ᾽ ἁψάσθην: ὃ δὲ δακρύσας ἔπος ηὔδα:</p>
<p><a>Κ378</a> ζωγρεῖτ᾽, αὐτὰρ ἐγὼν ἐμὲ λύσομαι: ἔστι γὰρ ἔνδον</p>
<p><a>Κ379</a> χαλκός τε χρυσός τε πολύκμητός τε σίδηρος,</p>
<p><a>Κ380</a> τῶν κ᾽ ὔμμιν χαρίσαιτο πατὴρ ἀπερείσι᾽ ἄποινα</p>
<p><a>Κ381</a> εἴ κεν ἐμὲ ζωὸν πεπύθοιτ᾽ ἐπὶ νηυσὶν Ἀχαιῶν.</p>
<p><a>Κ382</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>Κ383</a> θάρσει, μηδέ τί τοι θάνατος καταθύμιος ἔστω.</p>
<p><a>Κ384</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</p>
<p><a>Κ385</a> πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος</p>
<p><a>Κ386</a> νύκτα δι᾽ ὀρφναίην, ὅτε θ᾽ εὕδουσι βροτοὶ ἄλλοι;</p>
<p><a>Κ387</a> ἤ τινα συλήσων νεκύων κατατεθνηώτων;</p>
<p><a>Κ388</a> ἦ σ᾽ Ἕκτωρ προέηκε διασκοπιᾶσθαι ἕκαστα</p>
<p><a>Κ389</a> νῆας ἔπι γλαφυράς; ἦ σ᾽ αὐτὸν θυμὸς ἀνῆκε;</p>
<p><a>Κ390</a> τὸν δ᾽ ἠμείβετ᾽ ἔπειτα Δόλων, ὑπὸ δ᾽ ἔτρεμε γυῖα:</p>
<p><a>Κ391</a> πολλῇσίν μ᾽ ἄτῃσι παρὲκ νόον ἤγαγεν Ἕκτωρ,</p>
<p><a>Κ392</a> ὅς μοι Πηλεΐωνος ἀγαυοῦ μώνυχας ἵππους</p>
<p><a>Κ393</a> δωσέμεναι κατένευσε καὶ ἅρματα ποικίλα χαλκῷ,</p>
<p><a>Κ394</a> ἠνώγει δέ μ᾽ ἰόντα θοὴν διὰ νύκτα μέλαιναν</p>
<p><a>Κ395</a> ἀνδρῶν δυσμενέων σχεδὸν ἐλθέμεν, ἔκ τε πυθέσθαι</p>
<p><a>Κ396</a> ἠὲ φυλάσσονται νῆες θοαὶ ὡς τὸ πάρος περ,</p>
<p><a>Κ397</a> ἦ ἤδη χείρεσσιν ὑφ᾽ ἡμετέρῃσι δαμέντες</p>
<p><a>Κ398</a> φύξιν βουλεύουσι μετὰ σφίσιν, οὐδ᾽ ἐθέλουσι</p>
<p><a>Κ399</a> νύκτα φυλασσέμεναι, καμάτῳ ἀδηκότες αἰνῷ.</p>
<p><a>Κ400</a> τὸν δ᾽ ἐπιμειδήσας προσέφη πολύμητις Ὀδυσσεύς:</p>
<p><a>Κ401</a> ἦ ῥά νύ τοι μεγάλων δώρων ἐπεμαίετο θυμὸς</p>
<p><a>Κ402</a> ἵππων Αἰακίδαο δαΐφρονος: οἳ δ᾽ ἀλεγεινοὶ</p>
<p><a>Κ403</a> ἀνδράσι γε θνητοῖσι δαμήμεναι ἠδ᾽ ὀχέεσθαι</p>
<p><a>Κ404</a> ἄλλῳ γ᾽ ἢ Ἀχιλῆϊ, τὸν ἀθανάτη τέκε μήτηρ.</p>
<p><a>Κ405</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</p>
<p><a>Κ406</a> ποῦ νῦν δεῦρο κιὼν λίπες Ἕκτορα ποιμένα λαῶν;</p>
<p><a>Κ407</a> ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;</p>
<p><a>Κ408</a> πῶς δαὶ τῶν ἄλλων Τρώων φυλακαί τε καὶ εὐναί;</p>
<p><a>Κ409</a> ἅσσά τε μητιόωσι μετὰ σφίσιν, ἢ μεμάασιν</p>
<p><a>Κ410</a> αὖθι μένειν παρὰ νηυσὶν ἀπόπροθεν, ἦε πόλιν δὲ</p>
<p><a>Κ411</a> ἂψ ἀναχωρήσουσιν, ἐπεὶ δαμάσαντό γ᾽ Ἀχαιούς.</p>
<p><a>Κ412</a> τὸν δ᾽ αὖτε προσέειπε Δόλων Εὐμήδεος υἱός:</p>
<p><a>Κ413</a> τοὶ γὰρ ἐγώ τοι ταῦτα μάλ᾽ ἀτρεκέως καταλέξω.</p>
<p><a>Κ414</a> Ἕκτωρ μὲν μετὰ τοῖσιν, ὅσοι βουληφόροι εἰσί,</p>
<p><a>Κ415</a> βουλὰς βουλεύει θείου παρὰ σήματι Ἴλου</p>
<p><a>Κ416</a> νόσφιν ἀπὸ φλοίσβου: φυλακὰς δ᾽ ἃς εἴρεαι ἥρως</p>
<p><a>Κ417</a> οὔ τις κεκριμένη ῥύεται στρατὸν οὐδὲ φυλάσσει.</p>
<p><a>Κ418</a> ὅσσαι μὲν Τρώων πυρὸς ἐσχάραι, οἷσιν ἀνάγκη</p>
<p><a>Κ419</a> οἷ δ᾽ ἐγρηγόρθασι φυλασσέμεναί τε κέλονται</p>
<p><a>Κ420</a> ἀλλήλοις: ἀτὰρ αὖτε πολύκλητοι ἐπίκουροι</p>
<p><a>Κ421</a> εὕδουσι: Τρωσὶν γὰρ ἐπιτραπέουσι φυλάσσειν:</p>
<p><a>Κ422</a> οὐ γάρ σφιν παῖδες σχεδὸν εἵαται οὐδὲ γυναῖκες.</p>
<p><a>Κ423</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>Κ424</a> πῶς γὰρ νῦν Τρώεσσι μεμιγμένοι ἱπποδάμοισιν</p>
<p><a>Κ425</a> εὕδουσ᾽ ἦ ἀπάνευθε; δίειπέ μοι ὄφρα δαείω.</p>
<p><a>Κ426</a> τὸν δ᾽ ἠμείβετ᾽ ἔπειτα Δόλων Εὐμήδεος υἱός:</p>
<p><a>Κ427</a> τοὶ γὰρ ἐγὼ καὶ ταῦτα μάλ᾽ ἀτρεκέως καταλέξω.</p>
<p><a>Κ428</a> πρὸς μὲν ἁλὸς Κᾶρες καὶ Παίονες ἀγκυλότοξοι</p>
<p><a>Κ429</a> καὶ Λέλεγες καὶ Καύκωνες δῖοί τε Πελασγοί,</p>
<p><a>Κ430</a> πρὸς Θύμβρης δ᾽ ἔλαχον Λύκιοι Μυσοί τ᾽ ἀγέρωχοι</p>
<p><a>Κ431</a> καὶ Φρύγες ἱππόμαχοι καὶ Μῄονες ἱπποκορυσταί.</p>
<p><a>Κ432</a> ἀλλὰ τί ἢ ἐμὲ ταῦτα διεξερέεσθε ἕκαστα;</p>
<p><a>Κ433</a> εἰ γὰρ δὴ μέματον Τρώων καταδῦναι ὅμιλον</p>
<p><a>Κ434</a> Θρήϊκες οἷδ᾽ ἀπάνευθε νεήλυδες ἔσχατοι ἄλλων:</p>
<p><a>Κ435</a> ἐν δέ σφιν Ῥῆσος βασιλεὺς πάϊς Ἠϊονῆος.</p>
<p><a>Κ436</a> τοῦ δὴ καλλίστους ἵππους ἴδον ἠδὲ μεγίστους:</p>
<p><a>Κ437</a> λευκότεροι χιόνος, θείειν δ᾽ ἀνέμοισιν ὁμοῖοι:</p>
<p><a>Κ438</a> ἅρμα δέ οἱ χρυσῷ τε καὶ ἀργύρῳ εὖ ἤσκηται:</p>
<p><a>Κ439</a> τεύχεα δὲ χρύσεια πελώρια θαῦμα ἰδέσθαι</p>
<p><a>Κ440</a> ἤλυθ᾽ ἔχων: τὰ μὲν οὔ τι καταθνητοῖσιν ἔοικεν</p>
<p><a>Κ441</a> ἄνδρεσσιν φορέειν, ἀλλ᾽ ἀθανάτοισι θεοῖσιν.</p>
<p><a>Κ442</a> ἀλλ᾽ ἐμὲ μὲν νῦν νηυσὶ πελάσσετον ὠκυπόροισιν,</p>
<p><a>Κ443</a> ἠέ με δήσαντες λίπετ᾽ αὐτόθι νηλέϊ δεσμῷ,</p>
<p><a>Κ444</a> ὄφρά κεν ἔλθητον καὶ πειρηθῆτον ἐμεῖο</p>
<p><a>Κ445</a> ἠὲ κατ᾽ αἶσαν ἔειπον ἐν ὑμῖν, ἦε καὶ οὐκί.</p>
<p><a>Κ446</a> τὸν δ᾽ ἄρ᾽ ὑπόδρα ἰδὼν προσέφη κρατερὸς Διομήδης:</p>
<p><a>Κ447</a> μὴ δή μοι φύξίν γε Δόλων ἐμβάλλεο θυμῷ:</p>
<p><a>Κ448</a> ἐσθλά περ ἀγγείλας, ἐπεὶ ἵκεο χεῖρας ἐς ἁμάς.</p>
<p><a>Κ449</a> εἰ μὲν γάρ κέ σε νῦν ἀπολύσομεν ἠὲ μεθῶμεν,</p>
<p><a>Κ450</a> ἦ τε καὶ ὕστερον εἶσθα θοὰς ἐπὶ νῆας Ἀχαιῶν</p>
<p><a>Κ451</a> ἠὲ διοπτεύσων ἢ ἐναντίβιον πολεμίξων:</p>
<p><a>Κ452</a> εἰ δέ κ᾽ ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,</p>
<p><a>Κ453</a> οὐκέτ᾽ ἔπειτα σὺ πῆμά ποτ᾽ ἔσσεαι Ἀργείοισιν.</p>
<p><a>Κ454</a> ἦ, καὶ ὃ μέν μιν ἔμελλε γενείου χειρὶ παχείῃ</p>
<p><a>Κ455</a> ἁψάμενος λίσσεσθαι, ὃ δ᾽ αὐχένα μέσσον ἔλασσε</p>
<p><a>Κ456</a> φασγάνῳ ἀΐξας, ἀπὸ δ᾽ ἄμφω κέρσε τένοντε:</p>
<p><a>Κ457</a> φθεγγομένου δ᾽ ἄρα τοῦ γε κάρη κονίῃσιν ἐμίχθη.</p>
<p><a>Κ458</a> τοῦ δ᾽ ἀπὸ μὲν κτιδέην κυνέην κεφαλῆφιν ἕλοντο</p>
<p><a>Κ459</a> καὶ λυκέην καὶ τόξα παλίντονα καὶ δόρυ μακρόν:</p>
<p><a>Κ460</a> καὶ τά γ᾽ Ἀθηναίῃ ληΐτιδι δῖος Ὀδυσσεὺς</p>
<p><a>Κ461</a> ὑψόσ᾽ ἀνέσχεθε χειρὶ καὶ εὐχόμενος ἔπος ηὔδα:</p>
<p><a>Κ462</a> χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ</p>
<p><a>Κ463</a> πάντων ἀθανάτων ἐπιδωσόμεθ᾽: ἀλλὰ καὶ αὖτις</p>
<p><a>Κ464</a> πέμψον ἐπὶ Θρῃκῶν ἀνδρῶν ἵππους τε καὶ εὐνάς.</p>
<p><a>Κ465</a> ὣς ἄρ᾽ ἐφώνησεν, καὶ ἀπὸ ἕθεν ὑψόσ᾽ ἀείρας</p>
<p><a>Κ466</a> θῆκεν ἀνὰ μυρίκην: δέελον δ᾽ ἐπὶ σῆμά τ᾽ ἔθηκε</p>
<p><a>Κ467</a> συμμάρψας δόνακας μυρίκης τ᾽ ἐριθηλέας ὄζους,</p>
<p><a>Κ468</a> μὴ λάθοι αὖτις ἰόντε θοὴν διὰ νύκτα μέλαιναν.</p>
<p><a>Κ469</a> τὼ δὲ βάτην προτέρω διά τ᾽ ἔντεα καὶ μέλαν αἷμα,</p>
<p><a>Κ470</a> αἶψα δ᾽ ἐπὶ Θρῃκῶν ἀνδρῶν τέλος ἷξον ἰόντες.</p>
<p><a>Κ471</a> οἳ δ᾽ εὗδον καμάτῳ ἀδηκότες, ἔντεα δέ σφιν</p>
<p><a>Κ472</a> καλὰ παρ᾽ αὐτοῖσι χθονὶ κέκλιτο εὖ κατὰ κόσμον</p>
<p><a>Κ473</a> τριστοιχί: παρὰ δέ σφιν ἑκάστῳ δίζυγες ἵπποι.</p>
<p><a>Κ474</a> Ῥῆσος δ᾽ ἐν μέσῳ εὗδε, παρ᾽ αὐτῷ δ᾽ ὠκέες ἵπποι</p>
<p><a>Κ475</a> ἐξ ἐπιδιφριάδος πυμάτης ἱμᾶσι δέδεντο.</p>
<p><a>Κ476</a> τὸν δ᾽ Ὀδυσεὺς προπάροιθεν ἰδὼν Διομήδεϊ δεῖξεν:</p>
<p><a>Κ477</a> οὗτός τοι Διόμηδες ἀνήρ, οὗτοι δέ τοι ἵπποι,</p>
<p><a>Κ478</a> οὓς νῶϊν πίφαυσκε Δόλων ὃν ἐπέφνομεν ἡμεῖς.</p>
<p><a>Κ479</a> ἀλλ᾽ ἄγε δὴ πρόφερε κρατερὸν μένος: οὐδέ τί σε χρὴ</p>
<p><a>Κ480</a> ἑστάμεναι μέλεον σὺν τεύχεσιν, ἀλλὰ λύ᾽ ἵππους:</p>
<p><a>Κ481</a> ἠὲ σύ γ᾽ ἄνδρας ἔναιρε, μελήσουσιν δ᾽ ἐμοὶ ἵπποι.</p>
<p><a>Κ482</a> ὣς φάτο, τῷ δ᾽ ἔμπνευσε μένος γλαυκῶπις Ἀθήνη,</p>
<p><a>Κ483</a> κτεῖνε δ᾽ ἐπιστροφάδην: τῶν δὲ στόνος ὄρνυτ᾽ ἀεικὴς</p>
<p><a>Κ484</a> ἄορι θεινομένων, ἐρυθαίνετο δ᾽ αἵματι γαῖα.</p>
<p><a>Κ485</a> ὡς δὲ λέων μήλοισιν ἀσημάντοισιν ἐπελθὼν</p>
<p><a>Κ486</a> αἴγεσιν ἢ ὀΐεσσι κακὰ φρονέων ἐνορούσῃ,</p>
<p><a>Κ487</a> ὣς μὲν Θρήϊκας ἄνδρας ἐπῴχετο Τυδέος υἱὸς</p>
<p><a>Κ488</a> ὄφρα δυώδεκ᾽ ἔπεφνεν: ἀτὰρ πολύμητις Ὀδυσσεὺς</p>
<p><a>Κ489</a> ὅν τινα Τυδεΐδης ἄορι πλήξειε παραστὰς</p>
<p><a>Κ490</a> τὸν δ᾽ Ὀδυσεὺς μετόπισθε λαβὼν ποδὸς ἐξερύσασκε,</p>
<p><a>Κ491</a> τὰ φρονέων κατὰ θυμὸν ὅπως καλλίτριχες ἵπποι</p>
<p><a>Κ492</a> ῥεῖα διέλθοιεν μηδὲ τρομεοίατο θυμῷ</p>
<p><a>Κ493</a> νεκροῖς ἀμβαίνοντες: ἀήθεσσον γὰρ ἔτ᾽ αὐτῶν.</p>
<p><a>Κ494</a> ἀλλ᾽ ὅτε δὴ βασιλῆα κιχήσατο Τυδέος υἱός,</p>
<p><a>Κ495</a> τὸν τρισκαιδέκατον μελιηδέα θυμὸν ἀπηύρα</p>
<p><a>Κ496</a> ἀσθμαίνοντα: κακὸν γὰρ ὄναρ κεφαλῆφιν ἐπέστη</p>
<p><a>Κ497</a> τὴν νύκτ᾽ Οἰνεΐδαο πάϊς διὰ μῆτιν Ἀθήνης.</p>
<p><a>Κ498</a> τόφρα δ᾽ ἄρ᾽ ὃ τλήμων Ὀδυσεὺς λύε μώνυχας ἵππους,</p>
<p><a>Κ499</a> σὺν δ᾽ ἤειρεν ἱμᾶσι καὶ ἐξήλαυνεν ὁμίλου</p>
<p><a>Κ500</a> τόξῳ ἐπιπλήσσων, ἐπεὶ οὐ μάστιγα φαεινὴν</p>
<p><a>Κ501</a> ποικίλου ἐκ δίφροιο νοήσατο χερσὶν ἑλέσθαι:</p>
<p><a>Κ502</a> ῥοίζησεν δ᾽ ἄρα πιφαύσκων Διομήδεϊ δίῳ.</p>
<p><a>Κ503</a> αὐτὰρ ὃ μερμήριζε μένων ὅ τι κύντατον ἕρδοι,</p>
<p><a>Κ504</a> ἢ ὅ γε δίφρον ἑλών, ὅθι ποικίλα τεύχε᾽ ἔκειτο,</p>
<p><a>Κ505</a> ῥυμοῦ ἐξερύοι ἢ ἐκφέροι ὑψόσ᾽ ἀείρας,</p>
<p><a>Κ506</a> ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.</p>
<p><a>Κ507</a> εἷος ὃ ταῦθ᾽ ὥρμαινε κατὰ φρένα, τόφρα δ᾽ Ἀθήνη</p>
<p><a>Κ508</a> ἐγγύθεν ἱσταμένη προσέφη Διομήδεα δῖον:</p>
<p><a>Κ509</a> νόστου δὴ μνῆσαι μεγαθύμου Τυδέος υἱὲ</p>
<p><a>Κ510</a> νῆας ἔπι γλαφυράς, μὴ καὶ πεφοβημένος ἔλθῃς,</p>
<p><a>Κ511</a> μή πού τις καὶ Τρῶας ἐγείρῃσιν θεὸς ἄλλος.</p>
<p><a>Κ512</a> ὣς φάθ᾽, ὃ δὲ ξυνέηκε θεᾶς ὄπα φωνησάσης,</p>
<p><a>Κ513</a> καρπαλίμως δ᾽ ἵππων ἐπεβήσετο: κόψε δ᾽ Ὀδυσσεὺς</p>
<p><a>Κ514</a> τόξῳ: τοὶ δ᾽ ἐπέτοντο θοὰς ἐπὶ νῆας Ἀχαιῶν.</p>
<p><a>Κ515</a> οὐδ᾽ ἀλαοσκοπιὴν εἶχ᾽ ἀργυρότοξος Ἀπόλλων</p>
<p><a>Κ516</a> ὡς ἴδ᾽ Ἀθηναίην μετὰ Τυδέος υἱὸν ἕπουσαν:</p>
<p><a>Κ517</a> τῇ κοτέων Τρώων κατεδύσετο πουλὺν ὅμιλον,</p>
<p><a>Κ518</a> ὦρσεν δὲ Θρῃκῶν βουληφόρον Ἱπποκόωντα</p>
<p><a>Κ519</a> Ῥήσου ἀνεψιὸν ἐσθλόν: ὃ δ᾽ ἐξ ὕπνου ἀνορούσας</p>
<p><a>Κ520</a> ὡς ἴδε χῶρον ἐρῆμον, ὅθ᾽ ἕστασαν ὠκέες ἵπποι,</p>
<p><a>Κ521</a> ἄνδράς τ᾽ ἀσπαίροντας ἐν ἀργαλέῃσι φονῇσιν,</p>
<p><a>Κ522</a> ᾤμωξέν τ᾽ ἄρ᾽ ἔπειτα φίλον τ᾽ ὀνόμηνεν ἑταῖρον.</p>
<p><a>Κ523</a> Τρώων δὲ κλαγγή τε καὶ ἄσπετος ὦρτο κυδοιμὸς</p>
<p><a>Κ524</a> θυνόντων ἄμυδις: θηεῦντο δὲ μέρμερα ἔργα</p>
<p><a>Κ525</a> ὅσσ᾽ ἄνδρες ῥέξαντες ἔβαν κοίλας ἐπὶ νῆας.</p>
<p><a>Κ526</a> οἳ δ᾽ ὅτε δή ῥ᾽ ἵκανον ὅθι σκοπὸν Ἕκτορος ἔκταν,</p>
<p><a>Κ527</a> ἔνθ᾽ Ὀδυσεὺς μὲν ἔρυξε Διῒ φίλος ὠκέας ἵππους,</p>
<p><a>Κ528</a> Τυδεΐδης δὲ χαμᾶζε θορὼν ἔναρα βροτόεντα</p>
<p><a>Κ529</a> ἐν χείρεσσ᾽ Ὀδυσῆϊ τίθει, ἐπεβήσετο δ᾽ ἵππων:</p>
<p><a>Κ530</a> μάστιξεν δ᾽ ἵππους, τὼ δ᾽ οὐκ ἀέκοντε πετέσθην</p>
<p><a>Κ531</a> νῆας ἔπι γλαφυράς: τῇ γὰρ φίλον ἔπλετο θυμῷ.</p>
<p><a>Κ532</a> Νέστωρ δὲ πρῶτος κτύπον ἄϊε φώνησέν τε:</p>
<p><a>Κ533</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Κ534</a> ψεύσομαι, ἦ ἔτυμον ἐρέω; κέλεται δέ με θυμός.</p>
<p><a>Κ535</a> ἵππων μ᾽ ὠκυπόδων ἀμφὶ κτύπος οὔατα βάλλει.</p>
<p><a>Κ536</a> αἲ γὰρ δὴ Ὀδυσεύς τε καὶ ὃ κρατερὸς Διομήδης</p>
<p><a>Κ537</a> ὧδ᾽ ἄφαρ ἐκ Τρώων ἐλασαίατο μώνυχας ἵππους:</p>
<p><a>Κ538</a> ἀλλ᾽ αἰνῶς δείδοικα κατὰ φρένα μή τι πάθωσιν</p>
<p><a>Κ539</a> Ἀργείων οἳ ἄριστοι ὑπὸ Τρώων ὀρυμαγδοῦ.</p>
<p><a>Κ540</a> οὔ πω πᾶν εἴρητο ἔπος ὅτ᾽ ἄρ᾽ ἤλυθον αὐτοί.</p>
<p><a>Κ541</a> καί ῥ᾽ οἳ μὲν κατέβησαν ἐπὶ χθόνα, τοὶ δὲ χαρέντες</p>
<p><a>Κ542</a> δεξιῇ ἠσπάζοντο ἔπεσσί τε μειλιχίοισι:</p>
<p><a>Κ543</a> πρῶτος δ᾽ ἐξερέεινε Γερήνιος ἱππότα Νέστωρ:</p>
<p><a>Κ544</a> εἴπ᾽ ἄγε μ᾽ ὦ πολύαιν᾽ Ὀδυσεῦ μέγα κῦδος Ἀχαιῶν</p>
<p><a>Κ545</a> ὅππως τοῦσδ᾽ ἵππους λάβετον καταδύντες ὅμιλον</p>
<p><a>Κ546</a> Τρώων, ἦ τίς σφωε πόρεν θεὸς ἀντιβολήσας.</p>
<p><a>Κ547</a> αἰνῶς ἀκτίνεσσιν ἐοικότες ἠελίοιο.</p>
<p><a>Κ548</a> αἰεὶ μὲν Τρώεσσ᾽ ἐπιμίσγομαι, οὐδέ τί φημι</p>
<p><a>Κ549</a> μιμνάζειν παρὰ νηυσὶ γέρων περ ἐὼν πολεμιστής:</p>
<p><a>Κ550</a> ἀλλ᾽ οὔ πω τοίους ἵππους ἴδον οὐδὲ νόησα.</p>
<p><a>Κ551</a> ἀλλά τιν᾽ ὔμμ᾽ ὀΐω δόμεναι θεὸν ἀντιάσαντα:</p>
<p><a>Κ552</a> ἀμφοτέρω γὰρ σφῶϊ φιλεῖ νεφεληγερέτα Ζεὺς</p>
<p><a>Κ553</a> κούρη τ᾽ αἰγιόχοιο Διὸς γλαυκῶπις Ἀθήνη.</p>
<p><a>Κ554</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>Κ555</a> ὦ Νέστορ Νηληϊάδη μέγα κῦδος Ἀχαιῶν</p>
<p><a>Κ556</a> ῥεῖα θεός γ᾽ ἐθέλων καὶ ἀμείνονας ἠέ περ οἵδε</p>
<p><a>Κ557</a> ἵππους δωρήσαιτ᾽, ἐπεὶ ἢ πολὺ φέρτεροί εἰσιν.</p>
<p><a>Κ558</a> ἵπποι δ᾽ οἵδε γεραιὲ νεήλυδες οὓς ἐρεείνεις</p>
<p><a>Κ559</a> Θρηΐκιοι: τὸν δέ σφιν ἄνακτ᾽ ἀγαθὸς Διομήδης</p>
<p><a>Κ560</a> ἔκτανε, πὰρ δ᾽ ἑτάρους δυοκαίδεκα πάντας ἀρίστους.</p>
<p><a>Κ561</a> τὸν τρισκαιδέκατον σκοπὸν εἵλομεν ἐγγύθι νηῶν,</p>
<p><a>Κ562</a> τόν ῥα διοπτῆρα στρατοῦ ἔμμεναι ἡμετέροιο</p>
<p><a>Κ563</a> Ἕκτωρ τε προέηκε καὶ ἄλλοι Τρῶες ἀγαυοί.</p>
<p><a>Κ564</a> ὣς εἰπὼν τάφροιο διήλασε μώνυχας ἵππους</p>
<p><a>Κ565</a> καγχαλόων: ἅμα δ᾽ ἄλλοι ἴσαν χαίροντες Ἀχαιοί.</p>
<p><a>Κ566</a> οἳ δ᾽ ὅτε Τυδεΐδεω κλισίην εὔτυκτον ἵκοντο,</p>
<p><a>Κ567</a> ἵππους μὲν κατέδησαν ἐϋτμήτοισιν ἱμᾶσι</p>
<p><a>Κ568</a> φάτνῃ ἐφ᾽ ἱππείῃ, ὅθι περ Διομήδεος ἵπποι</p>
<p><a>Κ569</a> ἕστασαν ὠκύποδες μελιηδέα πυρὸν ἔδοντες:</p>
<p><a>Κ570</a> νηῒ δ᾽ ἐνὶ πρυμνῇ ἔναρα βροτόεντα Δόλωνος</p>
<p><a>Κ571</a> θῆκ᾽ Ὀδυσεύς, ὄφρ᾽ ἱρὸν ἑτοιμασσαίατ᾽ Ἀθήνῃ.</p>
<p><a>Κ572</a> αὐτοὶ δ᾽ ἱδρῶ πολλὸν ἀπενίζοντο θαλάσσῃ</p>
<p><a>Κ573</a> ἐσβάντες κνήμας τε ἰδὲ λόφον ἀμφί τε μηρούς.</p>
<p><a>Κ574</a> αὐτὰρ ἐπεί σφιν κῦμα θαλάσσης ἱδρῶ πολλὸν</p>
<p><a>Κ575</a> νίψεν ἀπὸ χρωτὸς καὶ ἀνέψυχθεν φίλον ἦτορ,</p>
<p><a>Κ576</a> ἔς ῥ᾽ ἀσαμίνθους βάντες ἐϋξέστας λούσαντο.</p>
<p><a>Κ577</a> τὼ δὲ λοεσσαμένω καὶ ἀλειψαμένω λίπ᾽ ἐλαίῳ</p>
<p><a>Κ578</a> δείπνῳ ἐφιζανέτην, ἀπὸ δὲ κρητῆρος Ἀθήνῃ</p>
<p><a>Κ579</a> πλείου ἀφυσσόμενοι λεῖβον μελιηδέα οἶνον.</p>
<h4 class="C2">Book 11</h4><p><a>Λ1</a> ἠὼς δ᾽ ἐκ λεχέων παρ᾽ ἀγαυοῦ Τιθωνοῖο</p>
<p><a>Λ2</a> ὄρνυθ᾽, ἵν᾽ ἀθανάτοισι φόως φέροι ἠδὲ βροτοῖσι:</p>
<p><a>Λ3</a> Ζεὺς δ᾽ Ἔριδα προΐαλλε θοὰς ἐπὶ νῆας Ἀχαιῶν</p>
<p><a>Λ4</a> ἀργαλέην, πολέμοιο τέρας μετὰ χερσὶν ἔχουσαν.</p>
<p><a>Λ5</a> στῆ δ᾽ ἐπ᾽ Ὀδυσσῆος μεγακήτεϊ νηῒ μελαίνῃ,</p>
<p><a>Λ6</a> ἥ ῥ᾽ ἐν μεσσάτῳ ἔσκε γεγωνέμεν ἀμφοτέρωσε,</p>
<p><a>Λ7</a> ἠμὲν ἐπ᾽ Αἴαντος κλισίας Τελαμωνιάδαο</p>
<p><a>Λ8</a> ἠδ᾽ ἐπ᾽ Ἀχιλλῆος, τοί ῥ᾽ ἔσχατα νῆας ἐΐσας</p>
<p><a>Λ9</a> εἴρυσαν ἠνορέῃ πίσυνοι καὶ κάρτεϊ χειρῶν</p>
<p><a>Λ10</a> ἔνθα στᾶσ᾽ ἤϋσε θεὰ μέγα τε δεινόν τε</p>
<p><a>Λ11</a> ὄρθι᾽, Ἀχαιοῖσιν δὲ μέγα σθένος ἔμβαλ᾽ ἑκάστῳ</p>
<p><a>Λ12</a> καρδίῃ ἄληκτον πολεμίζειν ἠδὲ μάχεσθαι.</p>
<p><a>Λ13</a> τοῖσι δ᾽ ἄφαρ πόλεμος γλυκίων γένετ᾽ ἠὲ νέεσθαι</p>
<p><a>Λ14</a> ἐν νηυσὶ γλαφυρῇσι φίλην ἐς πατρίδα γαῖαν.</p>
<p><a>Λ15</a> Ἀτρεΐδης δ᾽ ἐβόησεν ἰδὲ ζώννυσθαι ἄνωγεν</p>
<p><a>Λ16</a> Ἀργείους: ἐν δ᾽ αὐτὸς ἐδύσετο νώροπα χαλκόν.</p>
<p><a>Λ17</a> κνημῖδας μὲν πρῶτα περὶ κνήμῃσιν ἔθηκε</p>
<p><a>Λ18</a> καλὰς ἀργυρέοισιν ἐπισφυρίοις ἀραρυίας:</p>
<p><a>Λ19</a> δεύτερον αὖ θώρηκα περὶ στήθεσσιν ἔδυνε,</p>
<p><a>Λ20</a> τόν ποτέ οἱ Κινύρης δῶκε ξεινήϊον εἶναι.</p>
<p><a>Λ21</a> πεύθετο γὰρ Κύπρον δὲ μέγα κλέος οὕνεκ᾽ Ἀχαιοὶ</p>
<p><a>Λ22</a> ἐς Τροίην νήεσσιν ἀναπλεύσεσθαι ἔμελλον:</p>
<p><a>Λ23</a> τοὔνεκά οἱ τὸν δῶκε χαριζόμενος βασιλῆϊ.</p>
<p><a>Λ24</a> τοῦ δ᾽ ἤτοι δέκα οἶμοι ἔσαν μέλανος κυάνοιο,</p>
<p><a>Λ25</a> δώδεκα δὲ χρυσοῖο καὶ εἴκοσι κασσιτέροιο:</p>
<p><a>Λ26</a> κυάνεοι δὲ δράκοντες ὀρωρέχατο προτὶ δειρὴν</p>
<p><a>Λ27</a> τρεῖς ἑκάτερθ᾽ ἴρισσιν ἐοικότες, ἅς τε Κρονίων</p>
<p><a>Λ28</a> ἐν νέφεϊ στήριξε, τέρας μερόπων ἀνθρώπων.</p>
<p><a>Λ29</a> ἀμφὶ δ᾽ ἄρ᾽ ὤμοισιν βάλετο ξίφος: ἐν δέ οἱ ἧλοι</p>
<p><a>Λ30</a> χρύσειοι πάμφαινον, ἀτὰρ περὶ κουλεὸν ἦεν</p>
<p><a>Λ31</a> ἀργύρεον χρυσέοισιν ἀορτήρεσσιν ἀρηρός.</p>
<p><a>Λ32</a> ἂν δ᾽ ἕλετ᾽ ἀμφιβρότην πολυδαίδαλον ἀσπίδα θοῦριν</p>
<p><a>Λ33</a> καλήν, ἣν πέρι μὲν κύκλοι δέκα χάλκεοι ἦσαν,</p>
<p><a>Λ34</a> ἐν δέ οἱ ὀμφαλοὶ ἦσαν ἐείκοσι κασσιτέροιο</p>
<p><a>Λ35</a> λευκοί, ἐν δὲ μέσοισιν ἔην μέλανος κυάνοιο.</p>
<p><a>Λ36</a> τῇ δ᾽ ἐπὶ μὲν Γοργὼ βλοσυρῶπις ἐστεφάνωτο</p>
<p><a>Λ37</a> δεινὸν δερκομένη, περὶ δὲ Δεῖμός τε Φόβος τε.</p>
<p><a>Λ38</a> τῆς δ᾽ ἐξ ἀργύρεος τελαμὼν ἦν: αὐτὰρ ἐπ᾽ αὐτοῦ</p>
<p><a>Λ39</a> κυάνεος ἐλέλικτο δράκων, κεφαλαὶ δέ οἱ ἦσαν</p>
<p><a>Λ40</a> τρεῖς ἀμφιστρεφέες ἑνὸς αὐχένος ἐκπεφυυῖαι.</p>
<p><a>Λ41</a> κρατὶ δ᾽ ἐπ᾽ ἀμφίφαλον κυνέην θέτο τετραφάληρον</p>
<p><a>Λ42</a> ἵππουριν: δεινὸν δὲ λόφος καθύπερθεν ἔνευεν.</p>
<p><a>Λ43</a> εἵλετο δ᾽ ἄλκιμα δοῦρε δύω κεκορυθμένα χαλκῷ</p>
<p><a>Λ44</a> ὀξέα: τῆλε δὲ χαλκὸς ἀπ᾽ αὐτόφιν οὐρανὸν εἴσω</p>
<p><a>Λ45</a> λάμπ᾽: ἐπὶ δ᾽ ἐγδούπησαν Ἀθηναίη τε καὶ Ἥρη</p>
<p><a>Λ46</a> τιμῶσαι βασιλῆα πολυχρύσοιο Μυκήνης.</p>
<p><a>Λ47</a> ἡνιόχῳ μὲν ἔπειτα ἑῷ ἐπέτελλεν ἕκαστος</p>
<p><a>Λ48</a> ἵππους εὖ κατὰ κόσμον ἐρυκέμεν αὖθ᾽ ἐπὶ τάφρῳ,</p>
<p><a>Λ49</a> αὐτοὶ δὲ πρυλέες σὺν τεύχεσι θωρηχθέντες</p>
<p><a>Λ50</a> ῥώοντ᾽: ἄσβεστος δὲ βοὴ γένετ᾽ ἠῶθι πρό.</p>
<p><a>Λ51</a> φθὰν δὲ μέγ᾽ ἱππήων ἐπὶ τάφρῳ κοσμηθέντες,</p>
<p><a>Λ52</a> ἱππῆες δ᾽ ὀλίγον μετεκίαθον: ἐν δὲ κυδοιμὸν</p>
<p><a>Λ53</a> ὦρσε κακὸν Κρονίδης, κατὰ δ᾽ ὑψόθεν ἧκεν ἐέρσας</p>
<p><a>Λ54</a> αἵματι μυδαλέας ἐξ αἰθέρος, οὕνεκ᾽ ἔμελλε</p>
<p><a>Λ55</a> πολλὰς ἰφθίμους κεφαλὰς Ἄϊδι προϊάψειν.</p>
<p><a>Λ56</a> Τρῶες δ᾽ αὖθ᾽ ἑτέρωθεν ἐπὶ θρωσμῷ πεδίοιο</p>
<p><a>Λ57</a> Ἕκτορά τ᾽ ἀμφὶ μέγαν καὶ ἀμύμονα Πουλυδάμαντα</p>
<p><a>Λ58</a> Αἰνείαν θ᾽, ὃς Τρωσὶ θεὸς ὣς τίετο δήμῳ,</p>
<p><a>Λ59</a> τρεῖς τ᾽ Ἀντηνορίδας Πόλυβον καὶ Ἀγήνορα δῖον</p>
<p><a>Λ60</a> ἠΐθεόν τ᾽ Ἀκάμαντ᾽ ἐπιείκελον ἀθανάτοισιν.</p>
<p><a>Λ61</a> Ἕκτωρ δ᾽ ἐν πρώτοισι φέρ᾽ ἀσπίδα πάντοσ᾽ ἐΐσην,</p>
<p><a>Λ62</a> οἷος δ᾽ ἐκ νεφέων ἀναφαίνεται οὔλιος ἀστὴρ</p>
<p><a>Λ63</a> παμφαίνων, τοτὲ δ᾽ αὖτις ἔδυ νέφεα σκιόεντα,</p>
<p><a>Λ64</a> ὣς Ἕκτωρ ὁτὲ μέν τε μετὰ πρώτοισι φάνεσκεν,</p>
<p><a>Λ65</a> ἄλλοτε δ᾽ ἐν πυμάτοισι κελεύων: πᾶς δ᾽ ἄρα χαλκῷ</p>
<p><a>Λ66</a> λάμφ᾽ ὥς τε στεροπὴ πατρὸς Διὸς αἰγιόχοιο.</p>
<p><a>Λ67</a> οἳ δ᾽, ὥς τ᾽ ἀμητῆρες ἐναντίοι ἀλλήλοισιν</p>
<p><a>Λ68</a> ὄγμον ἐλαύνωσιν ἀνδρὸς μάκαρος κατ᾽ ἄρουραν</p>
<p><a>Λ69</a> πυρῶν ἢ κριθῶν: τὰ δὲ δράγματα ταρφέα πίπτει:</p>
<p><a>Λ70</a> ὣς Τρῶες καὶ Ἀχαιοὶ ἐπ᾽ ἀλλήλοισι θορόντες</p>
<p><a>Λ71</a> δῄουν, οὐδ᾽ ἕτεροι μνώοντ᾽ ὀλοοῖο φόβοιο.</p>
<p><a>Λ72</a> ἴσας δ᾽ ὑσμίνη κεφαλὰς ἔχεν, οἳ δὲ λύκοι ὣς</p>
<p><a>Λ73</a> θῦνον: Ἔρις δ᾽ ἄρ᾽ ἔχαιρε πολύστονος εἰσορόωσα:</p>
<p><a>Λ74</a> οἴη γάρ ῥα θεῶν παρετύγχανε μαρναμένοισιν,</p>
<p><a>Λ75</a> οἳ δ᾽ ἄλλοι οὔ σφιν πάρεσαν θεοί, ἀλλὰ ἕκηλοι</p>
<p><a>Λ76</a> σφοῖσιν ἐνὶ μεγάροισι καθήατο, ἧχι ἑκάστῳ</p>
<p><a>Λ77</a> δώματα καλὰ τέτυκτο κατὰ πτύχας Οὐλύμποιο.</p>
<p><a>Λ78</a> πάντες δ᾽ ᾐτιόωντο κελαινεφέα Κρονίωνα</p>
<p><a>Λ79</a> οὕνεκ᾽ ἄρα Τρώεσσιν ἐβούλετο κῦδος ὀρέξαι.</p>
<p><a>Λ80</a> τῶν μὲν ἄρ᾽ οὐκ ἀλέγιζε πατήρ: ὃ δὲ νόσφι λιασθεὶς</p>
<p><a>Λ81</a> τῶν ἄλλων ἀπάνευθε καθέζετο κύδεϊ γαίων</p>
<p><a>Λ82</a> εἰσορόων Τρώων τε πόλιν καὶ νῆας Ἀχαιῶν</p>
<p><a>Λ83</a> χαλκοῦ τε στεροπήν, ὀλλύντάς τ᾽ ὀλλυμένους τε.</p>
<p><a>Λ84</a> ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
<p><a>Λ85</a> τόφρα μάλ᾽ ἀμφοτέρων βέλε᾽ ἥπτετο, πῖπτε δὲ λαός:</p>
<p><a>Λ86</a> ἦμος δὲ δρυτόμος περ ἀνὴρ ὁπλίσσατο δεῖπνον</p>
<p><a>Λ87</a> οὔρεος ἐν βήσσῃσιν, ἐπεί τ᾽ ἐκορέσσατο χεῖρας</p>
<p><a>Λ88</a> τάμνων δένδρεα μακρά, ἅδος τέ μιν ἵκετο θυμόν,</p>
<p><a>Λ89</a> σίτου τε γλυκεροῖο περὶ φρένας ἵμερος αἱρεῖ,</p>
<p><a>Λ90</a> τῆμος σφῇ ἀρετῇ Δαναοὶ ῥήξαντο φάλαγγας</p>
<p><a>Λ91</a> κεκλόμενοι ἑτάροισι κατὰ στίχας: ἐν δ᾽ Ἀγαμέμνων</p>
<p><a>Λ92</a> πρῶτος ὄρουσ᾽, ἕλε δ᾽ ἄνδρα Βιάνορα ποιμένα λαῶν</p>
<p><a>Λ93</a> αὐτόν, ἔπειτα δ᾽ ἑταῖρον Ὀϊλῆα πλήξιππον.</p>
<p><a>Λ94</a> ἤτοι ὅ γ᾽ ἐξ ἵππων κατεπάλμενος ἀντίος ἔστη:</p>
<p><a>Λ95</a> τὸν δ᾽ ἰθὺς μεμαῶτα μετώπιον ὀξέϊ δουρὶ</p>
<p><a>Λ96</a> νύξ᾽, οὐδὲ στεφάνη δόρυ οἱ σχέθε χαλκοβάρεια,</p>
<p><a>Λ97</a> ἀλλὰ δι᾽ αὐτῆς ἦλθε καὶ ὀστέου, ἐγκέφαλος δὲ</p>
<p><a>Λ98</a> ἔνδον ἅπας πεπάλακτο: δάμασσε δέ μιν μεμαῶτα.</p>
<p><a>Λ99</a> καὶ τοὺς μὲν λίπεν αὖθι ἄναξ ἀνδρῶν Ἀγαμέμνων</p>
<p><a>Λ100</a> στήθεσι παμφαίνοντας, ἐπεὶ περίδυσε χιτῶνας:</p>
<p><a>Λ101</a> αὐτὰρ ὃ βῆ Ἶσόν τε καὶ Ἄντιφον ἐξεναρίξων</p>
<p><a>Λ102</a> υἷε δύω Πριάμοιο νόθον καὶ γνήσιον ἄμφω</p>
<p><a>Λ103</a> εἰν ἑνὶ δίφρῳ ἐόντας: ὃ μὲν νόθος ἡνιόχευεν,</p>
<p><a>Λ104</a> Ἄντιφος αὖ παρέβασκε περικλυτός: ὥ ποτ᾽ Ἀχιλλεὺς</p>
<p><a>Λ105</a> Ἴδης ἐν κνημοῖσι δίδη μόσχοισι λύγοισι,</p>
<p><a>Λ106</a> ποιμαίνοντ᾽ ἐπ᾽ ὄεσσι λαβών, καὶ ἔλυσεν ἀποίνων.</p>
<p><a>Λ107</a> δὴ τότε γ᾽ Ἀτρεΐδης εὐρὺ κρείων Ἀγαμέμνων</p>
<p><a>Λ108</a> τὸν μὲν ὑπὲρ μαζοῖο κατὰ στῆθος βάλε δουρί,</p>
<p><a>Λ109</a> Ἄντιφον αὖ παρὰ οὖς ἔλασε ξίφει, ἐκ δ᾽ ἔβαλ᾽ ἵππων.</p>
<p><a>Λ110</a> σπερχόμενος δ᾽ ἀπὸ τοῖιν ἐσύλα τεύχεα καλὰ</p>
<p><a>Λ111</a> γιγνώσκων: καὶ γάρ σφε πάρος παρὰ νηυσὶ θοῇσιν</p>
<p><a>Λ112</a> εἶδεν, ὅτ᾽ ἐξ Ἴδης ἄγαγεν πόδας ὠκὺς Ἀχιλλεύς.</p>
<p><a>Λ113</a> ὡς δὲ λέων ἐλάφοιο ταχείης νήπια τέκνα</p>
<p><a>Λ114</a> ῥηϊδίως συνέαξε λαβὼν κρατεροῖσιν ὀδοῦσιν</p>
<p><a>Λ115</a> ἐλθὼν εἰς εὐνήν, ἁπαλόν τέ σφ᾽ ἦτορ ἀπηύρα:</p>
<p><a>Λ116</a> ἣ δ᾽ εἴ πέρ τε τύχῃσι μάλα σχεδόν, οὐ δύναταί σφι</p>
<p><a>Λ117</a> χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:</p>
<p><a>Λ118</a> καρπαλίμως δ᾽ ἤϊξε διὰ δρυμὰ πυκνὰ καὶ ὕλην</p>
<p><a>Λ119</a> σπεύδουσ᾽ ἱδρώουσα κραταιοῦ θηρὸς ὑφ᾽ ὁρμῆς:</p>
<p><a>Λ120</a> ὣς ἄρα τοῖς οὔ τις δύνατο χραισμῆσαι ὄλεθρον</p>
<p><a>Λ121</a> Τρώων, ἀλλὰ καὶ αὐτοὶ ὑπ᾽ Ἀργείοισι φέβοντο.</p>
<p><a>Λ122</a> αὐτὰρ ὃ Πείσανδρόν τε καὶ Ἱππόλοχον μενεχάρμην</p>
<p><a>Λ123</a> υἱέας Ἀντιμάχοιο δαΐφρονος, ὅς ῥα μάλιστα</p>
<p><a>Λ124</a> χρυσὸν Ἀλεξάνδροιο δεδεγμένος ἀγλαὰ δῶρα</p>
<p><a>Λ125</a> οὐκ εἴασχ᾽ Ἑλένην δόμεναι ξανθῷ Μενελάῳ,</p>
<p><a>Λ126</a> τοῦ περ δὴ δύο παῖδε λάβε κρείων Ἀγαμέμνων</p>
<p><a>Λ127</a> εἰν ἑνὶ δίφρῳ ἐόντας, ὁμοῦ δ᾽ ἔχον ὠκέας ἵππους:</p>
<p><a>Λ128</a> ἐκ γάρ σφεας χειρῶν φύγον ἡνία σιγαλόεντα,</p>
<p><a>Λ129</a> τὼ δὲ κυκηθήτην: ὃ δ᾽ ἐναντίον ὦρτο λέων ὣς</p>
<p><a>Λ130</a> Ἀτρεΐδης: τὼ δ᾽ αὖτ᾽ ἐκ δίφρου γουναζέσθην:</p>
<p><a>Λ131</a> ζώγρει Ἀτρέος υἱέ, σὺ δ᾽ ἄξια δέξαι ἄποινα:</p>
<p><a>Λ132</a> πολλὰ δ᾽ ἐν Ἀντιμάχοιο δόμοις κειμήλια κεῖται</p>
<p><a>Λ133</a> χαλκός τε χρυσός τε πολύκμητός τε σίδηρος,</p>
<p><a>Λ134</a> τῶν κέν τοι χαρίσαιτο πατὴρ ἀπερείσι᾽ ἄποινα,</p>
<p><a>Λ135</a> εἰ νῶϊ ζωοὺς πεπύθοιτ᾽ ἐπὶ νηυσὶν Ἀχαιῶν.</p>
<p><a>Λ136</a> ὣς τώ γε κλαίοντε προσαυδήτην βασιλῆα</p>
<p><a>Λ137</a> μειλιχίοις ἐπέεσσιν: ἀμείλικτον δ᾽ ὄπ᾽ ἄκουσαν:</p>
<p><a>Λ138</a> εἰ μὲν δὴ Ἀντιμάχοιο δαΐφρονος υἱέες ἐστόν,</p>
<p><a>Λ139</a> ὅς ποτ᾽ ἐνὶ Τρώων ἀγορῇ Μενέλαον ἄνωγεν</p>
<p><a>Λ140</a> ἀγγελίην ἐλθόντα σὺν ἀντιθέῳ Ὀδυσῆϊ</p>
<p><a>Λ141</a> αὖθι κατακτεῖναι μηδ᾽ ἐξέμεν ἂψ ἐς Ἀχαιούς,</p>
<p><a>Λ142</a> νῦν μὲν δὴ τοῦ πατρὸς ἀεικέα τίσετε λώβην.</p>
<p><a>Λ143</a> ἦ, καὶ Πείσανδρον μὲν ἀφ᾽ ἵππων ὦσε χαμᾶζε</p>
<p><a>Λ144</a> δουρὶ βαλὼν πρὸς στῆθος: ὃ δ᾽ ὕπτιος οὔδει ἐρείσθη.</p>
<p><a>Λ145</a> Ἱππόλοχος δ᾽ ἀπόρουσε, τὸν αὖ χαμαὶ ἐξενάριξε</p>
<p><a>Λ146</a> χεῖρας ἀπὸ ξίφεϊ τμήξας ἀπό τ᾽ αὐχένα κόψας,</p>
<p><a>Λ147</a> ὅλμον δ᾽ ὣς ἔσσευε κυλίνδεσθαι δι᾽ ὁμίλου.</p>
<p><a>Λ148</a> τοὺς μὲν ἔασ᾽: ὃ δ᾽ ὅθι πλεῖσται κλονέοντο φάλαγγες,</p>
<p><a>Λ149</a> τῇ ῥ᾽ ἐνόρουσ᾽, ἅμα δ᾽ ἄλλοι ἐϋκνήμιδες Ἀχαιοί.</p>
<p><a>Λ150</a> πεζοὶ μὲν πεζοὺς ὄλεκον φεύγοντας ἀνάγκῃ,</p>
<p><a>Λ151</a> ἱππεῖς δ᾽ ἱππῆας: ὑπὸ δέ σφισιν ὦρτο κονίη</p>
<p><a>Λ152</a> ἐκ πεδίου, τὴν ὦρσαν ἐρίγδουποι πόδες ἵππων</p>
<p><a>Λ153</a> χαλκῷ δηϊόωντες: ἀτὰρ κρείων Ἀγαμέμνων</p>
<p><a>Λ154</a> αἰὲν ἀποκτείνων ἕπετ᾽ Ἀργείοισι κελεύων.</p>
<p><a>Λ155</a> ὡς δ᾽ ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,</p>
<p><a>Λ156</a> πάντῃ τ᾽ εἰλυφόων ἄνεμος φέρει, οἳ δέ τε θάμνοι</p>
<p><a>Λ157</a> πρόρριζοι πίπτουσιν ἐπειγόμενοι πυρὸς ὁρμῇ:</p>
<p><a>Λ158</a> ὣς ἄρ᾽ ὑπ᾽ Ἀτρεΐδῃ Ἀγαμέμνονι πῖπτε κάρηνα</p>
<p><a>Λ159</a> Τρώων φευγόντων, πολλοὶ δ᾽ ἐριαύχενες ἵπποι</p>
<p><a>Λ160</a> κείν᾽ ὄχεα κροτάλιζον ἀνὰ πτολέμοιο γεφύρας</p>
<p><a>Λ161</a> ἡνιόχους ποθέοντες ἀμύμονας: οἳ δ᾽ ἐπὶ γαίῃ</p>
<p><a>Λ162</a> κείατο, γύπεσσιν πολὺ φίλτεροι ἢ ἀλόχοισιν.</p>
<p><a>Λ163</a> Ἕκτορα δ᾽ ἐκ βελέων ὕπαγε Ζεὺς ἔκ τε κονίης</p>
<p><a>Λ164</a> ἔκ τ᾽ ἀνδροκτασίης ἔκ θ᾽ αἵματος ἔκ τε κυδοιμοῦ:</p>
<p><a>Λ165</a> Ἀτρεΐδης δ᾽ ἕπετο σφεδανὸν Δαναοῖσι κελεύων.</p>
<p><a>Λ166</a> οἳ δὲ παρ᾽ Ἴλου σῆμα παλαιοῦ Δαρδανίδαο</p>
<p><a>Λ167</a> μέσσον κὰπ πεδίον παρ᾽ ἐρινεὸν ἐσσεύοντο</p>
<p><a>Λ168</a> ἱέμενοι πόλιος: ὃ δὲ κεκλήγων ἕπετ᾽ αἰεὶ</p>
<p><a>Λ169</a> Ἀτρεΐδης, λύθρῳ δὲ παλάσσετο χεῖρας ἀάπτους.</p>
<p><a>Λ170</a> ἀλλ᾽ ὅτε δὴ Σκαιάς τε πύλας καὶ φηγὸν ἵκοντο,</p>
<p><a>Λ171</a> ἔνθ᾽ ἄρα δὴ ἵσταντο καὶ ἀλλήλους ἀνέμιμνον.</p>
<p><a>Λ172</a> οἳ δ᾽ ἔτι κὰμ μέσσον πεδίον φοβέοντο βόες ὥς,</p>
<p><a>Λ173</a> ἅς τε λέων ἐφόβησε μολὼν ἐν νυκτὸς ἀμολγῷ</p>
<p><a>Λ174</a> πάσας: τῇ δέ τ᾽ ἰῇ ἀναφαίνεται αἰπὺς ὄλεθρος:</p>
<p><a>Λ175</a> τῆς δ᾽ ἐξ αὐχέν᾽ ἔαξε λαβὼν κρατεροῖσιν ὀδοῦσι</p>
<p><a>Λ176</a> πρῶτον, ἔπειτα δέ θ᾽ αἷμα καὶ ἔγκατα πάντα λαφύσσει:</p>
<p><a>Λ177</a> ὣς τοὺς Ἀτρεΐδης ἔφεπε κρείων Ἀγαμέμνων</p>
<p><a>Λ178</a> αἰὲν ἀποκτείνων τὸν ὀπίστατον: οἳ δ᾽ ἐφέβοντο.</p>
<p><a>Λ179</a> πολλοὶ δὲ πρηνεῖς τε καὶ ὕπτιοι ἔκπεσον ἵππων</p>
<p><a>Λ180</a> Ἀτρεΐδεω ὑπὸ χερσί: περὶ πρὸ γὰρ ἔγχεϊ θῦεν.</p>
<p><a>Λ181</a> ἀλλ᾽ ὅτε δὴ τάχ᾽ ἔμελλεν ὑπὸ πτόλιν αἰπύ τε τεῖχος</p>
<p><a>Λ182</a> ἵξεσθαι, τότε δή ῥα πατὴρ ἀνδρῶν τε θεῶν τε</p>
<p><a>Λ183</a> Ἴδης ἐν κορυφῇσι καθέζετο πιδηέσσης</p>
<p><a>Λ184</a> οὐρανόθεν καταβάς: ἔχε δ᾽ ἀστεροπὴν μετὰ χερσίν.</p>
<p><a>Λ185</a> Ἶριν δ᾽ ὄτρυνε χρυσόπτερον ἀγγελέουσαν:</p>
<p><a>Λ186</a> βάσκ᾽ ἴθι Ἶρι ταχεῖα, τὸν Ἕκτορι μῦθον ἐνίσπες:</p>
<p><a>Λ187</a> ὄφρ᾽ ἂν μέν κεν ὁρᾷ Ἀγαμέμνονα ποιμένα λαῶν</p>
<p><a>Λ188</a> θύνοντ᾽ ἐν προμάχοισιν ἐναίροντα στίχας ἀνδρῶν,</p>
<p><a>Λ189</a> τόφρ᾽ ἀναχωρείτω, τὸν δ᾽ ἄλλον λαὸν ἀνώχθω</p>
<p><a>Λ190</a> μάρνασθαι δηΐοισι κατὰ κρατερὴν ὑσμίνην.</p>
<p><a>Λ191</a> αὐτὰρ ἐπεί κ᾽ ἢ δουρὶ τυπεὶς ἢ βλήμενος ἰῷ</p>
<p><a>Λ192</a> εἰς ἵππους ἅλεται, τότε οἱ κράτος ἐγγυαλίξω</p>
<p><a>Λ193</a> κτείνειν εἰς ὅ κε νῆας ἐϋσσέλμους ἀφίκηται</p>
<p><a>Λ194</a> δύῃ τ᾽ ἠέλιος καὶ ἐπὶ κνέφας ἱερὸν ἔλθῃ.</p>
<p><a>Λ195</a> ὣς ἔφατ᾽, οὐδ᾽ ἀπίθησε ποδήνεμος ὠκέα Ἶρις,</p>
<p><a>Λ196</a> βῆ δὲ κατ᾽ Ἰδαίων ὀρέων εἰς Ἴλιον ἱρήν.</p>
<p><a>Λ197</a> εὗρ᾽ υἱὸν Πριάμοιο δαΐφρονος Ἕκτορα δῖον</p>
<p><a>Λ198</a> ἑσταότ᾽ ἔν θ᾽ ἵπποισι καὶ ἅρμασι κολλητοῖσιν:</p>
<p><a>Λ199</a> ἀγχοῦ δ᾽ ἱσταμένη προσέφη πόδας ὠκέα Ἶρις:</p>
<p><a>Λ200</a> Ἕκτορ υἱὲ Πριάμοιο Διὶ μῆτιν ἀτάλαντε</p>
<p><a>Λ201</a> Ζεύς με πατὴρ προέηκε τεῒν τάδε μυθήσασθαι.</p>
<p><a>Λ202</a> ὄφρ᾽ ἂν μέν κεν ὁρᾷς Ἀγαμέμνονα ποιμένα λαῶν</p>
<p><a>Λ203</a> θύνοντ᾽ ἐν προμάχοισιν, ἐναίροντα στίχας ἀνδρῶν,</p>
<p><a>Λ204</a> τόφρ᾽ ὑπόεικε μάχης, τὸν δ᾽ ἄλλον λαὸν ἄνωχθι</p>
<p><a>Λ205</a> μάρνασθαι δηΐοισι κατὰ κρατερὴν ὑσμίνην.</p>
<p><a>Λ206</a> αὐτὰρ ἐπεί κ᾽ ἢ δουρὶ τυπεὶς ἢ βλήμενος ἰῷ</p>
<p><a>Λ207</a> εἰς ἵππους ἅλεται, τότε τοι κράτος ἐγγυαλίξει</p>
<p><a>Λ208</a> κτείνειν, εἰς ὅ κε νῆας ἐϋσσέλμους ἀφίκηαι</p>
<p><a>Λ209</a> δύῃ τ᾽ ἠέλιος καὶ ἐπὶ κνέφας ἱερὸν ἔλθῃ.</p>
<p><a>Λ210</a> ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις,</p>
<p><a>Λ211</a> Ἕκτωρ δ᾽ ἐξ ὀχέων σὺν τεύχεσιν ἆλτο χαμᾶζε,</p>
<p><a>Λ212</a> πάλλων δ᾽ ὀξέα δοῦρα κατὰ στρατὸν ᾤχετο πάντῃ</p>
<p><a>Λ213</a> ὀτρύνων μαχέσασθαι, ἔγειρε δὲ φύλοπιν αἰνήν.</p>
<p><a>Λ214</a> οἳ δ᾽ ἐλελίχθησαν καὶ ἐναντίοι ἔσταν Ἀχαιῶν,</p>
<p><a>Λ215</a> Ἀργεῖοι δ᾽ ἑτέρωθεν ἐκαρτύναντο φάλαγγας.</p>
<p><a>Λ216</a> ἀρτύνθη δὲ μάχη, στὰν δ᾽ ἀντίοι: ἐν δ᾽ Ἀγαμέμνων</p>
<p><a>Λ217</a> πρῶτος ὄρουσ᾽, ἔθελεν δὲ πολὺ προμάχεσθαι ἁπάντων.</p>
<p><a>Λ218</a> ἔσπετε νῦν μοι Μοῦσαι Ὀλύμπια δώματ᾽ ἔχουσαι</p>
<p><a>Λ219</a> ὅς τις δὴ πρῶτος Ἀγαμέμνονος ἀντίον ἦλθεν</p>
<p><a>Λ220</a> ἢ αὐτῶν Τρώων ἠὲ κλειτῶν ἐπικούρων.</p>
<p><a>Λ221</a> Ἰφιδάμας Ἀντηνορίδης ἠΰς τε μέγας τε</p>
<p><a>Λ222</a> ὃς τράφη ἐν Θρῄκῃ ἐριβώλακι μητέρι μήλων:</p>
<p><a>Λ223</a> Κισσῆς τόν γ᾽ ἔθρεψε δόμοις ἔνι τυτθὸν ἐόντα</p>
<p><a>Λ224</a> μητροπάτωρ, ὃς τίκτε Θεανὼ καλλιπάρῃον:</p>
<p><a>Λ225</a> αὐτὰρ ἐπεί ῥ᾽ ἥβης ἐρικυδέος ἵκετο μέτρον,</p>
<p><a>Λ226</a> αὐτοῦ μιν κατέρυκε, δίδου δ᾽ ὅ γε θυγατέρα ἥν:</p>
<p><a>Λ227</a> γήμας δ᾽ ἐκ θαλάμοιο μετὰ κλέος ἵκετ᾽ Ἀχαιῶν</p>
<p><a>Λ228</a> σὺν δυοκαίδεκα νηυσὶ κορωνίσιν, αἵ οἱ ἕποντο.</p>
<p><a>Λ229</a> τὰς μὲν ἔπειτ᾽ ἐν Περκώτῃ λίπε νῆας ἐΐσας,</p>
<p><a>Λ230</a> αὐτὰρ ὃ πεζὸς ἐὼν ἐς Ἴλιον εἰληλούθει:</p>
<p><a>Λ231</a> ὅς ῥα τότ᾽ Ἀτρεΐδεω Ἀγαμέμνονος ἀντίον ἦλθεν.</p>
<p><a>Λ232</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Λ233</a> Ἀτρεΐδης μὲν ἅμαρτε, παραὶ δέ οἱ ἐτράπετ᾽ ἔγχος,</p>
<p><a>Λ234</a> Ἰφιδάμας δὲ κατὰ ζώνην θώρηκος ἔνερθε</p>
<p><a>Λ235</a> νύξ᾽, ἐπὶ δ᾽ αὐτὸς ἔρεισε βαρείῃ χειρὶ πιθήσας:</p>
<p><a>Λ236</a> οὐδ᾽ ἔτορε ζωστῆρα παναίολον, ἀλλὰ πολὺ πρὶν</p>
<p><a>Λ237</a> ἀργύρῳ ἀντομένη μόλιβος ὣς ἐτράπετ᾽ αἰχμή.</p>
<p><a>Λ238</a> καὶ τό γε χειρὶ λαβὼν εὐρὺ κρείων Ἀγαμέμνων</p>
<p><a>Λ239</a> ἕλκ᾽ ἐπὶ οἷ μεμαὼς ὥς τε λίς, ἐκ δ᾽ ἄρα χειρὸς</p>
<p><a>Λ240</a> σπάσσατο: τὸν δ᾽ ἄορι πλῆξ᾽ αὐχένα, λῦσε δὲ γυῖα.</p>
<p><a>Λ241</a> ὣς ὃ μὲν αὖθι πεσὼν κοιμήσατο χάλκεον ὕπνον</p>
<p><a>Λ242</a> οἰκτρὸς ἀπὸ μνηστῆς ἀλόχου, ἀστοῖσιν ἀρήγων,</p>
<p><a>Λ243</a> κουριδίης, ἧς οὔ τι χάριν ἴδε, πολλὰ δ᾽ ἔδωκε:</p>
<p><a>Λ244</a> πρῶθ᾽ ἑκατὸν βοῦς δῶκεν, ἔπειτα δὲ χίλι᾽ ὑπέστη</p>
<p><a>Λ245</a> αἶγας ὁμοῦ καὶ ὄϊς, τά οἱ ἄσπετα ποιμαίνοντο.</p>
<p><a>Λ246</a> δὴ τότε γ᾽ Ἀτρεΐδης Ἀγαμέμνων ἐξενάριξε,</p>
<p><a>Λ247</a> βῆ δὲ φέρων ἀν᾽ ὅμιλον Ἀχαιῶν τεύχεα καλά.</p>
<p><a>Λ248</a> τὸν δ᾽ ὡς οὖν ἐνόησε Κόων ἀριδείκετος ἀνδρῶν</p>
<p><a>Λ249</a> πρεσβυγενὴς Ἀντηνορίδης, κρατερόν ῥά ἑ πένθος</p>
<p><a>Λ250</a> ὀφθαλμοὺς ἐκάλυψε κασιγνήτοιο πεσόντος.</p>
<p><a>Λ251</a> στῆ δ᾽ εὐρὰξ σὺν δουρὶ λαθὼν Ἀγαμέμνονα δῖον,</p>
<p><a>Λ252</a> νύξε δέ μιν κατὰ χεῖρα μέσην ἀγκῶνος ἔνερθε,</p>
<p><a>Λ253</a> ἀντικρὺ δὲ διέσχε φαεινοῦ δουρὸς ἀκωκή.</p>
<p><a>Λ254</a> ῥίγησέν τ᾽ ἄρ᾽ ἔπειτα ἄναξ ἀνδρῶν Ἀγαμέμνων:</p>
<p><a>Λ255</a> ἀλλ᾽ οὐδ᾽ ὧς ἀπέληγε μάχης ἠδὲ πτολέμοιο,</p>
<p><a>Λ256</a> ἀλλ᾽ ἐπόρουσε Κόωνι ἔχων ἀνεμοτρεφὲς ἔγχος.</p>
<p><a>Λ257</a> ἤτοι ὃ Ἰφιδάμαντα κασίγνητον καὶ ὄπατρον</p>
<p><a>Λ258</a> ἕλκε ποδὸς μεμαώς, καὶ ἀΰτει πάντας ἀρίστους:</p>
<p><a>Λ259</a> τὸν δ᾽ ἕλκοντ᾽ ἀν᾽ ὅμιλον ὑπ᾽ ἀσπίδος ὀμφαλοέσσης</p>
<p><a>Λ260</a> οὔτησε ξυστῷ χαλκήρεϊ, λῦσε δὲ γυῖα:</p>
<p><a>Λ261</a> τοῖο δ᾽ ἐπ᾽ Ἰφιδάμαντι κάρη ἀπέκοψε παραστάς.</p>
<p><a>Λ262</a> ἔνθ᾽ Ἀντήνορος υἷες ὑπ᾽ Ἀτρεΐδῃ βασιλῆϊ</p>
<p><a>Λ263</a> πότμον ἀναπλήσαντες ἔδυν δόμον Ἄϊδος εἴσω.</p>
<p><a>Λ264</a> αὐτὰρ ὃ τῶν ἄλλων ἐπεπωλεῖτο στίχας ἀνδρῶν</p>
<p><a>Λ265</a> ἔγχεΐ τ᾽ ἄορί τε μεγάλοισί τε χερμαδίοισιν,</p>
<p><a>Λ266</a> ὄφρά οἱ αἷμ᾽ ἔτι θερμὸν ἀνήνοθεν ἐξ ὠτειλῆς.</p>
<p><a>Λ267</a> αὐτὰρ ἐπεὶ τὸ μὲν ἕλκος ἐτέρσετο, παύσατο δ᾽ αἷμα,</p>
<p><a>Λ268</a> ὀξεῖαι δ᾽ ὀδύναι δῦνον μένος Ἀτρεΐδαο.</p>
<p><a>Λ269</a> ὡς δ᾽ ὅτ᾽ ἂν ὠδίνουσαν ἔχῃ βέλος ὀξὺ γυναῖκα</p>
<p><a>Λ270</a> δριμύ, τό τε προϊεῖσι μογοστόκοι Εἰλείθυιαι</p>
<p><a>Λ271</a> Ἥρης θυγατέρες πικρὰς ὠδῖνας ἔχουσαι,</p>
<p><a>Λ272</a> ὣς ὀξεῖ᾽ ὀδύναι δῦνον μένος Ἀτρεΐδαο.</p>
<p><a>Λ273</a> ἐς δίφρον δ᾽ ἀνόρουσε, καὶ ἡνιόχῳ ἐπέτελλε</p>
<p><a>Λ274</a> νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</p>
<p><a>Λ275</a> ἤϋσεν δὲ διαπρύσιον Δαναοῖσι γεγωνώς:</p>
<p><a>Λ276</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Λ277</a> ὑμεῖς μὲν νῦν νηυσὶν ἀμύνετε ποντοπόροισι</p>
<p><a>Λ278</a> φύλοπιν ἀργαλέην, ἐπεὶ οὐκ ἐμὲ μητίετα Ζεὺς</p>
<p><a>Λ279</a> εἴασε Τρώεσσι πανημέριον πολεμίζειν.</p>
<p><a>Λ280</a> ὣς ἔφαθ᾽, ἡνίοχος δ᾽ ἵμασεν καλλίτριχας ἵππους</p>
<p><a>Λ281</a> νῆας ἔπι γλαφυράς: τὼ δ᾽ οὐκ ἀέκοντε πετέσθην:</p>
<p><a>Λ282</a> ἄφρεον δὲ στήθεα, ῥαίνοντο δὲ νέρθε κονίῃ</p>
<p><a>Λ283</a> τειρόμενον βασιλῆα μάχης ἀπάνευθε φέροντες.</p>
<p><a>Λ284</a> Ἕκτωρ δ᾽ ὡς ἐνόησ᾽ Ἀγαμέμνονα νόσφι κιόντα</p>
<p><a>Λ285</a> Τρωσί τε καὶ Λυκίοισιν ἐκέκλετο μακρὸν ἀΰσας:</p>
<p><a>Λ286</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
<p><a>Λ287</a> ἀνέρες ἔστε φίλοι, μνήσασθε δὲ θούριδος ἀλκῆς.</p>
<p><a>Λ288</a> οἴχετ᾽ ἀνὴρ ὤριστος, ἐμοὶ δὲ μέγ᾽ εὖχος ἔδωκε</p>
<p><a>Λ289</a> Ζεὺς Κρονίδης: ἀλλ᾽ ἰθὺς ἐλαύνετε μώνυχας ἵππους</p>
<p><a>Λ290</a> ἰφθίμων Δαναῶν, ἵν᾽ ὑπέρτερον εὖχος ἄρησθε.</p>
<p><a>Λ291</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Λ292</a> ὡς δ᾽ ὅτε πού τις θηρητὴρ κύνας ἀργιόδοντας</p>
<p><a>Λ293</a> σεύῃ ἐπ᾽ ἀγροτέρῳ συῒ καπρίῳ ἠὲ λέοντι,</p>
<p><a>Λ294</a> ὣς ἐπ᾽ Ἀχαιοῖσιν σεῦε Τρῶας μεγαθύμους</p>
<p><a>Λ295</a> Ἕκτωρ Πριαμίδης βροτολοιγῷ ἶσος Ἄρηϊ.</p>
<p><a>Λ296</a> αὐτὸς δ᾽ ἐν πρώτοισι μέγα φρονέων ἐβεβήκει,</p>
<p><a>Λ297</a> ἐν δ᾽ ἔπεσ᾽ ὑσμίνῃ ὑπεραέϊ ἶσος ἀέλλῃ,</p>
<p><a>Λ298</a> ἥ τε καθαλλομένη ἰοειδέα πόντον ὀρίνει.</p>
<p><a>Λ299</a> ἔνθα τίνα πρῶτον, τίνα δ᾽ ὕστατον ἐξενάριξεν</p>
<p><a>Λ300</a> Ἕκτωρ Πριαμίδης, ὅτε οἱ Ζεὺς κῦδος ἔδωκεν;</p>
<p><a>Λ301</a> Ἀσαῖον μὲν πρῶτα καὶ Αὐτόνοον καὶ Ὀπίτην</p>
<p><a>Λ302</a> καὶ Δόλοπα Κλυτίδην καὶ Ὀφέλτιον ἠδ᾽ Ἀγέλαον</p>
<p><a>Λ303</a> Αἴσυμνόν τ᾽ Ὦρόν τε καὶ Ἱππόνοον μενεχάρμην.</p>
<p><a>Λ304</a> τοὺς ἄρ᾽ ὅ γ᾽ ἡγεμόνας Δαναῶν ἕλεν, αὐτὰρ ἔπειτα</p>
<p><a>Λ305</a> πληθύν, ὡς ὁπότε νέφεα Ζέφυρος στυφελίξῃ</p>
<p><a>Λ306</a> ἀργεστᾶο Νότοιο βαθείῃ λαίλαπι τύπτων:</p>
<p><a>Λ307</a> πολλὸν δὲ τρόφι κῦμα κυλίνδεται, ὑψόσε δ᾽ ἄχνη</p>
<p><a>Λ308</a> σκίδναται ἐξ ἀνέμοιο πολυπλάγκτοιο ἰωῆς:</p>
<p><a>Λ309</a> ὣς ἄρα πυκνὰ καρήαθ᾽ ὑφ᾽ Ἕκτορι δάμνατο λαῶν.</p>
<p><a>Λ310</a> ἔνθά κε λοιγὸς ἔην καὶ ἀμήχανα ἔργα γένοντο,</p>
<p><a>Λ311</a> καί νύ κεν ἐν νήεσσι πέσον φεύγοντες Ἀχαιοί,</p>
<p><a>Λ312</a> εἰ μὴ Τυδεΐδῃ Διομήδεϊ κέκλετ᾽ Ὀδυσσεύς:</p>
<p><a>Λ313</a> Τυδεΐδη τί παθόντε λελάσμεθα θούριδος ἀλκῆς;</p>
<p><a>Λ314</a> ἀλλ᾽ ἄγε δεῦρο πέπον, παρ᾽ ἔμ᾽ ἵσταο: δὴ γὰρ ἔλεγχος</p>
<p><a>Λ315</a> ἔσσεται εἴ κεν νῆας ἕλῃ κορυθαίολος Ἕκτωρ.</p>
<p><a>Λ316</a> τὸν δ᾽ ἀπαμειβόμενος προσέφη κρατερὸς Διομήδης:</p>
<p><a>Λ317</a> ἤτοι ἐγὼ μενέω καὶ τλήσομαι: ἀλλὰ μίνυνθα</p>
<p><a>Λ318</a> ἡμέων ἔσσεται ἦδος, ἐπεὶ νεφεληγερέτα Ζεὺς</p>
<p><a>Λ319</a> Τρωσὶν δὴ βόλεται δοῦναι κράτος ἠέ περ ἡμῖν.</p>
<p><a>Λ320</a> ἦ καὶ Θυμβραῖον μὲν ἀφ᾽ ἵππων ὦσε χαμᾶζε</p>
<p><a>Λ321</a> δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς</p>
<p><a>Λ322</a> ἀντίθεον θεράποντα Μολίονα τοῖο ἄνακτος.</p>
<p><a>Λ323</a> τοὺς μὲν ἔπειτ᾽ εἴασαν, ἐπεὶ πολέμου ἀπέπαυσαν:</p>
<p><a>Λ324</a> τὼ δ᾽ ἀν᾽ ὅμιλον ἰόντε κυδοίμεον, ὡς ὅτε κάπρω</p>
<p><a>Λ325</a> ἐν κυσὶ θηρευτῇσι μέγα φρονέοντε πέσητον:</p>
<p><a>Λ326</a> ὣς ὄλεκον Τρῶας πάλιν ὀρμένω: αὐτὰρ Ἀχαιοὶ</p>
<p><a>Λ327</a> ἀσπασίως φεύγοντες ἀνέπνεον Ἕκτορα δῖον.</p>
<p><a>Λ328</a> ἔνθ᾽ ἑλέτην δίφρόν τε καὶ ἀνέρε δήμου ἀρίστω</p>
<p><a>Λ329</a> υἷε δύω Μέροπος Περκωσίου, ὃς περὶ πάντων</p>
<p><a>Λ330</a> ᾔδεε μαντοσύνας, οὐδὲ οὓς παῖδας ἔασκε</p>
<p><a>Λ331</a> στείχειν ἐς πόλεμον φθισήνορα: τὼ δέ οἱ οὔ τι</p>
<p><a>Λ332</a> πειθέσθην: κῆρες γὰρ ἄγον μέλανος θανάτοιο.</p>
<p><a>Λ333</a> τοὺς μὲν Τυδεΐδης δουρικλειτὸς Διομήδης</p>
<p><a>Λ334</a> θυμοῦ καὶ ψυχῆς κεκαδὼν κλυτὰ τεύχε᾽ ἀπηύρα:</p>
<p><a>Λ335</a> Ἱππόδαμον δ᾽ Ὀδυσεὺς καὶ Ὑπείροχον ἐξενάριξεν.</p>
<p><a>Λ336</a> ἔνθά σφιν κατὰ ἶσα μάχην ἐτάνυσσε Κρονίων</p>
<p><a>Λ337</a> ἐξ Ἴδης καθορῶν: τοὶ δ᾽ ἀλλήλους ἐνάριζον.</p>
<p><a>Λ338</a> ἤτοι Τυδέος υἱὸς Ἀγάστροφον οὔτασε δουρὶ</p>
<p><a>Λ339</a> Παιονίδην ἥρωα κατ᾽ ἰσχίον: οὐ δέ οἱ ἵπποι</p>
<p><a>Λ340</a> ἐγγὺς ἔσαν προφυγεῖν, ἀάσατο δὲ μέγα θυμῷ.</p>
<p><a>Λ341</a> τοὺς μὲν γὰρ θεράπων ἀπάνευθ᾽ ἔχεν, αὐτὰρ ὃ πεζὸς</p>
<p><a>Λ342</a> θῦνε διὰ προμάχων, εἷος φίλον ὤλεσε θυμόν.</p>
<p><a>Λ343</a> Ἕκτωρ δ᾽ ὀξὺ νόησε κατὰ στίχας, ὦρτο δ᾽ ἐπ᾽ αὐτοὺς</p>
<p><a>Λ344</a> κεκλήγων: ἅμα δὲ Τρώων εἵποντο φάλαγγες.</p>
<p><a>Λ345</a> τὸν δὲ ἰδὼν ῥίγησε βοὴν ἀγαθὸς Διομήδης,</p>
<p><a>Λ346</a> αἶψα δ᾽ Ὀδυσσῆα προσεφώνεεν ἐγγὺς ἐόντα:</p>
<p><a>Λ347</a> νῶϊν δὴ τόδε πῆμα κυλίνδεται ὄβριμος Ἕκτωρ:</p>
<p><a>Λ348</a> ἀλλ᾽ ἄγε δὴ στέωμεν καὶ ἀλεξώμεσθα μένοντες.</p>
<p><a>Λ349</a> ἦ ῥα, καὶ ἀμπεπαλὼν προΐει δολιχόσκιον ἔγχος</p>
<p><a>Λ350</a> καὶ βάλεν, οὐδ᾽ ἀφάμαρτε τιτυσκόμενος κεφαλῆφιν,</p>
<p><a>Λ351</a> ἄκρην κὰκ κόρυθα: πλάγχθη δ᾽ ἀπὸ χαλκόφι χαλκός,</p>
<p><a>Λ352</a> οὐδ᾽ ἵκετο χρόα καλόν: ἐρύκακε γὰρ τρυφάλεια</p>
<p><a>Λ353</a> τρίπτυχος αὐλῶπις, τήν οἱ πόρε Φοῖβος Ἀπόλλων.</p>
<p><a>Λ354</a> Ἕκτωρ δ᾽ ὦκ᾽ ἀπέλεθρον ἀνέδραμε, μίκτο δ᾽ ὁμίλῳ,</p>
<p><a>Λ355</a> στῆ δὲ γνὺξ ἐριπὼν καὶ ἐρείσατο χειρὶ παχείῃ</p>
<p><a>Λ356</a> γαίης: ἀμφὶ δὲ ὄσσε κελαινὴ νὺξ ἐκάλυψεν.</p>
<p><a>Λ357</a> ὄφρα δὲ Τυδεΐδης μετὰ δούρατος ᾤχετ᾽ ἐρωὴν</p>
<p><a>Λ358</a> τῆλε διὰ προμάχων, ὅθι οἱ καταείσατο γαίης</p>
<p><a>Λ359</a> τόφρ᾽ Ἕκτωρ ἔμπνυτο, καὶ ἂψ ἐς δίφρον ὀρούσας</p>
<p><a>Λ360</a> ἐξέλασ᾽ ἐς πληθύν, καὶ ἀλεύατο κῆρα μέλαιναν.</p>
<p><a>Λ361</a> δουρὶ δ᾽ ἐπαΐσσων προσέφη κρατερὸς Διομήδης:</p>
<p><a>Λ362</a> ἐξ αὖ νῦν ἔφυγες θάνατον κύον: ἦ τέ τοι ἄγχι</p>
<p><a>Λ363</a> ἦλθε κακόν: νῦν αὖτέ σ᾽ ἐρύσατο Φοῖβος Ἀπόλλων</p>
<p><a>Λ364</a> ᾧ μέλλεις εὔχεσθαι ἰὼν ἐς δοῦπον ἀκόντων.</p>
<p><a>Λ365</a> ἦ θήν σ᾽ ἐξανύω γε καὶ ὕστερον ἀντιβολήσας,</p>
<p><a>Λ366</a> εἴ πού τις καὶ ἔμοιγε θεῶν ἐπιτάρροθός ἐστι.</p>
<p><a>Λ367</a> νῦν αὖ τοὺς ἄλλους ἐπιείσομαι, ὅν κε κιχείω.</p>
<p><a>Λ368</a> ἦ, καὶ Παιονίδην δουρὶ κλυτὸν ἐξενάριζεν.</p>
<p><a>Λ369</a> αὐτὰρ Ἀλέξανδρος Ἑλένης πόσις ἠϋκόμοιο</p>
<p><a>Λ370</a> Τυδεΐδῃ ἔπι τόξα τιταίνετο ποιμένι λαῶν,</p>
<p><a>Λ371</a> στήλῃ κεκλιμένος ἀνδροκμήτῳ ἐπὶ τύμβῳ</p>
<p><a>Λ372</a> Ἴλου Δαρδανίδαο, παλαιοῦ δημογέροντος.</p>
<p><a>Λ373</a> ἤτοι ὃ μὲν θώρηκα Ἀγαστρόφου ἰφθίμοιο</p>
<p><a>Λ374</a> αἴνυτ᾽ ἀπὸ στήθεσφι παναίολον ἀσπίδα τ᾽ ὤμων</p>
<p><a>Λ375</a> καὶ κόρυθα βριαρήν: ὃ δὲ τόξου πῆχυν ἄνελκε</p>
<p><a>Λ376</a> καὶ βάλεν, οὐδ᾽ ἄρα μιν ἅλιον βέλος ἔκφυγε χειρός,</p>
<p><a>Λ377</a> ταρσὸν δεξιτεροῖο ποδός: διὰ δ᾽ ἀμπερὲς ἰὸς</p>
<p><a>Λ378</a> ἐν γαίῃ κατέπηκτο: ὃ δὲ μάλα ἡδὺ γελάσσας</p>
<p><a>Λ379</a> ἐκ λόχου ἀμπήδησε καὶ εὐχόμενος ἔπος ηὔδα:</p>
<p><a>Λ380</a> βέβληαι οὐδ᾽ ἅλιον βέλος ἔκφυγεν: ὡς ὄφελόν τοι</p>
<p><a>Λ381</a> νείατον ἐς κενεῶνα βαλὼν ἐκ θυμὸν ἑλέσθαι.</p>
<p><a>Λ382</a> οὕτω κεν καὶ Τρῶες ἀνέπνευσαν κακότητος,</p>
<p><a>Λ383</a> οἵ τέ σε πεφρίκασι λέονθ᾽ ὡς μηκάδες αἶγες.</p>
<p><a>Λ384</a> τὸν δ᾽ οὐ ταρβήσας προσέφη κρατερὸς Διομήδης:</p>
<p><a>Λ385</a> τοξότα λωβητὴρ κέρᾳ ἀγλαὲ παρθενοπῖπα</p>
<p><a>Λ386</a> εἰ μὲν δὴ ἀντίβιον σὺν τεύχεσι πειρηθείης,</p>
<p><a>Λ387</a> οὐκ ἄν τοι χραίσμῃσι βιὸς καὶ ταρφέες ἰοί:</p>
<p><a>Λ388</a> νῦν δέ μ᾽ ἐπιγράψας ταρσὸν ποδὸς εὔχεαι αὔτως.</p>
<p><a>Λ389</a> οὐκ ἀλέγω, ὡς εἴ με γυνὴ βάλοι ἢ πάϊς ἄφρων:</p>
<p><a>Λ390</a> κωφὸν γὰρ βέλος ἀνδρὸς ἀνάλκιδος οὐτιδανοῖο.</p>
<p><a>Λ391</a> ἦ τ᾽ ἄλλως ὑπ᾽ ἐμεῖο, καὶ εἴ κ᾽ ὀλίγον περ ἐπαύρῃ,</p>
<p><a>Λ392</a> ὀξὺ βέλος πέλεται, καὶ ἀκήριον αἶψα τίθησι.</p>
<p><a>Λ393</a> τοῦ δὲ γυναικὸς μέν τ᾽ ἀμφίδρυφοί εἰσι παρειαί,</p>
<p><a>Λ394</a> παῖδες δ᾽ ὀρφανικοί: ὃ δέ θ᾽ αἵματι γαῖαν ἐρεύθων</p>
<p><a>Λ395</a> πύθεται, οἰωνοὶ δὲ περὶ πλέες ἠὲ γυναῖκες.</p>
<p><a>Λ396</a> ὣς φάτο, τοῦ δ᾽ Ὀδυσεὺς δουρικλυτὸς ἐγγύθεν ἐλθὼν</p>
<p><a>Λ397</a> ἔστη πρόσθ᾽: ὃ δ᾽ ὄπισθε καθεζόμενος βέλος ὠκὺ</p>
<p><a>Λ398</a> ἐκ ποδὸς ἕλκ᾽, ὀδύνη δὲ διὰ χροὸς ἦλθ᾽ ἀλεγεινή.</p>
<p><a>Λ399</a> ἐς δίφρον δ᾽ ἀνόρουσε, καὶ ἡνιόχῳ ἐπέτελλε</p>
<p><a>Λ400</a> νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</p>
<p><a>Λ401</a> οἰώθη δ᾽ Ὀδυσεὺς δουρὶ κλυτός, οὐδέ τις αὐτῷ</p>
<p><a>Λ402</a> Ἀργείων παρέμεινεν, ἐπεὶ φόβος ἔλλαβε πάντας:</p>
<p><a>Λ403</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Λ404</a> ὤ μοι ἐγὼ τί πάθω; μέγα μὲν κακὸν αἴ κε φέβωμαι</p>
<p><a>Λ405</a> πληθὺν ταρβήσας: τὸ δὲ ῥίγιον αἴ κεν ἁλώω</p>
<p><a>Λ406</a> μοῦνος: τοὺς δ᾽ ἄλλους Δαναοὺς ἐφόβησε Κρονίων.</p>
<p><a>Λ407</a> ἀλλὰ τί ἤ μοι ταῦτα φίλος διελέξατο θυμός;</p>
<p><a>Λ408</a> οἶδα γὰρ ὅττι κακοὶ μὲν ἀποίχονται πολέμοιο,</p>
<p><a>Λ409</a> ὃς δέ κ᾽ ἀριστεύῃσι μάχῃ ἔνι τὸν δὲ μάλα χρεὼ</p>
<p><a>Λ410</a> ἑστάμεναι κρατερῶς, ἤ τ᾽ ἔβλητ᾽ ἤ τ᾽ ἔβαλ᾽ ἄλλον.</p>
<p><a>Λ411</a> εἷος ὃ ταῦθ᾽ ὥρμαινε κατὰ φρένα καὶ κατὰ θυμόν,</p>
<p><a>Λ412</a> τόφρα δ᾽ ἐπὶ Τρώων στίχες ἤλυθον ἀσπιστάων,</p>
<p><a>Λ413</a> ἔλσαν δ᾽ ἐν μέσσοισι, μετὰ σφίσι πῆμα τιθέντες.</p>
<p><a>Λ414</a> ὡς δ᾽ ὅτε κάπριον ἀμφὶ κύνες θαλεροί τ᾽ αἰζηοὶ</p>
<p><a>Λ415</a> σεύωνται, ὃ δέ τ᾽ εἶσι βαθείης ἐκ ξυλόχοιο</p>
<p><a>Λ416</a> θήγων λευκὸν ὀδόντα μετὰ γναμπτῇσι γένυσσιν,</p>
<p><a>Λ417</a> ἀμφὶ δέ τ᾽ ἀΐσσονται, ὑπαὶ δέ τε κόμπος ὀδόντων</p>
<p><a>Λ418</a> γίγνεται, οἳ δὲ μένουσιν ἄφαρ δεινόν περ ἐόντα,</p>
<p><a>Λ419</a> ὥς ῥα τότ᾽ ἀμφ᾽ Ὀδυσῆα Διῒ φίλον ἐσσεύοντο</p>
<p><a>Λ420</a> Τρῶες: ὃ δὲ πρῶτον μὲν ἀμύμονα Δηϊοπίτην</p>
<p><a>Λ421</a> οὔτασεν ὦμον ὕπερθεν ἐπάλμενος ὀξέϊ δουρί,</p>
<p><a>Λ422</a> αὐτὰρ ἔπειτα Θόωνα καὶ Ἔννομον ἐξενάριξε.</p>
<p><a>Λ423</a> Χερσιδάμαντα δ᾽ ἔπειτα καθ᾽ ἵππων ἀΐξαντα</p>
<p><a>Λ424</a> δουρὶ κατὰ πρότμησιν ὑπ᾽ ἀσπίδος ὀμφαλοέσσης</p>
<p><a>Λ425</a> νύξεν: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</p>
<p><a>Λ426</a> τοὺς μὲν ἔασ᾽, ὃ δ᾽ ἄρ᾽ Ἱππασίδην Χάροπ᾽ οὔτασε δουρὶ</p>
<p><a>Λ427</a> αὐτοκασίγνητον εὐηφενέος Σώκοιο.</p>
<p><a>Λ428</a> τῷ δ᾽ ἐπαλεξήσων Σῶκος κίεν ἰσόθεος φώς,</p>
<p><a>Λ429</a> στῆ δὲ μάλ᾽ ἐγγὺς ἰὼν καί μιν πρὸς μῦθον ἔειπεν</p>
<p><a>Λ430</a> ὦ Ὀδυσεῦ πολύαινε δόλων ἆτ᾽ ἠδὲ πόνοιο</p>
<p><a>Λ431</a> σήμερον ἢ δοιοῖσιν ἐπεύξεαι Ἱππασίδῃσι</p>
<p><a>Λ432</a> τοιώδ᾽ ἄνδρε κατακτείνας καὶ τεύχε᾽ ἀπούρας,</p>
<p><a>Λ433</a> ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.</p>
<p><a>Λ434</a> ὣς εἰπὼν οὔτησε κατ᾽ ἀσπίδα πάντοσ᾽ ἐΐσην.</p>
<p><a>Λ435</a> διὰ μὲν ἀσπίδος ἦλθε φαεινῆς ὄβριμον ἔγχος,</p>
<p><a>Λ436</a> καὶ διὰ θώρηκος πολυδαιδάλου ἠρήρειστο,</p>
<p><a>Λ437</a> πάντα δ᾽ ἀπὸ πλευρῶν χρόα ἔργαθεν, οὐδ᾽ ἔτ᾽ ἔασε</p>
<p><a>Λ438</a> Παλλὰς Ἀθηναίη μιχθήμεναι ἔγκασι φωτός.</p>
<p><a>Λ439</a> γνῶ δ᾽ Ὀδυσεὺς ὅ οἱ οὔ τι τέλος κατακαίριον ἦλθεν,</p>
<p><a>Λ440</a> ἂψ δ᾽ ἀναχωρήσας Σῶκον πρὸς μῦθον ἔειπεν:</p>
<p><a>Λ441</a> ἆ δείλ᾽ ἦ μάλα δή σε κιχάνεται αἰπὺς ὄλεθρος.</p>
<p><a>Λ442</a> ἤτοι μέν ῥ᾽ ἔμ᾽ ἔπαυσας ἐπὶ Τρώεσσι μάχεσθαι:</p>
<p><a>Λ443</a> σοὶ δ᾽ ἐγὼ ἐνθάδε φημὶ φόνον καὶ κῆρα μέλαιναν</p>
<p><a>Λ444</a> ἤματι τῷδ᾽ ἔσσεσθαι, ἐμῷ δ᾽ ὑπὸ δουρὶ δαμέντα</p>
<p><a>Λ445</a> εὖχος ἐμοὶ δώσειν, ψυχὴν δ᾽ Ἄϊδι κλυτοπώλῳ.</p>
<p><a>Λ446</a> ἦ, καὶ ὃ μὲν φύγαδ᾽ αὖτις ὑποστρέψας ἐβεβήκει,</p>
<p><a>Λ447</a> τῷ δὲ μεταστρεφθέντι μεταφρένῳ ἐν δόρυ πῆξεν</p>
<p><a>Λ448</a> ὤμων μεσσηγύς, διὰ δὲ στήθεσφιν ἔλασσε,</p>
<p><a>Λ449</a> δούπησεν δὲ πεσών: ὃ δ᾽ ἐπεύξατο δῖος Ὀδυσσεύς:</p>
<p><a>Λ450</a> ὦ Σῶχ᾽ Ἱππάσου υἱὲ δαΐφρονος ἱπποδάμοιο</p>
<p><a>Λ451</a> φθῆ σε τέλος θανάτοιο κιχήμενον, οὐδ᾽ ὑπάλυξας.</p>
<p><a>Λ452</a> ἆ δείλ᾽ οὐ μὲν σοί γε πατὴρ καὶ πότνια μήτηρ</p>
<p><a>Λ453</a> ὄσσε καθαιρήσουσι θανόντι περ, ἀλλ᾽ οἰωνοὶ</p>
<p><a>Λ454</a> ὠμησταὶ ἐρύουσι, περὶ πτερὰ πυκνὰ βαλόντες.</p>
<p><a>Λ455</a> αὐτὰρ ἔμ᾽, εἴ κε θάνω, κτεριοῦσί γε δῖοι Ἀχαιοί.</p>
<p><a>Λ456</a> ὣς εἰπὼν Σώκοιο δαΐφρονος ὄβριμον ἔγχος</p>
<p><a>Λ457</a> ἔξω τε χροὸς ἕλκε καὶ ἀσπίδος ὀμφαλοέσσης:</p>
<p><a>Λ458</a> αἷμα δέ οἱ σπασθέντος ἀνέσσυτο, κῆδε δὲ θυμόν.</p>
<p><a>Λ459</a> Τρῶες δὲ μεγάθυμοι ὅπως ἴδον αἷμ᾽ Ὀδυσῆος</p>
<p><a>Λ460</a> κεκλόμενοι καθ᾽ ὅμιλον ἐπ᾽ αὐτῷ πάντες ἔβησαν.</p>
<p><a>Λ461</a> αὐτὰρ ὅ γ᾽ ἐξοπίσω ἀνεχάζετο, αὖε δ᾽ ἑταίρους.</p>
<p><a>Λ462</a> τρὶς μὲν ἔπειτ᾽ ἤϋσεν ὅσον κεφαλὴ χάδε φωτός,</p>
<p><a>Λ463</a> τρὶς δ᾽ ἄϊεν ἰάχοντος ἄρηι φίλος Μενέλαος.</p>
<p><a>Λ464</a> αἶψα δ᾽ ἄρ᾽ Αἴαντα προσεφώνεεν ἐγγὺς ἐόντα:</p>
<p><a>Λ465</a> Αἶαν διογενὲς Τελαμώνιε κοίρανε λαῶν</p>
<p><a>Λ466</a> ἀμφί μ᾽ Ὀδυσσῆος ταλασίφρονος ἵκετ᾽ ἀϋτὴ</p>
<p><a>Λ467</a> τῷ ἰκέλη ὡς εἴ ἑ βιῴατο μοῦνον ἐόντα</p>
<p><a>Λ468</a> Τρῶες ἀποτμήξαντες ἐνὶ κρατερῇ ὑσμίνῃ.</p>
<p><a>Λ469</a> ἀλλ᾽ ἴομεν καθ᾽ ὅμιλον: ἀλεξέμεναι γὰρ ἄμεινον.</p>
<p><a>Λ470</a> δείδω μή τι πάθῃσιν ἐνὶ Τρώεσσι μονωθεὶς</p>
<p><a>Λ471</a> ἐσθλὸς ἐών, μεγάλη δὲ ποθὴ Δαναοῖσι γένηται.</p>
<p><a>Λ472</a> ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς.</p>
<p><a>Λ473</a> εὗρον ἔπειτ᾽ Ὀδυσῆα Διῒ φίλον: ἀμφὶ δ᾽ ἄρ᾽ αὐτὸν</p>
<p><a>Λ474</a> Τρῶες ἕπονθ᾽ ὡς εἴ τε δαφοινοὶ θῶες ὄρεσφιν</p>
<p><a>Λ475</a> ἀμφ᾽ ἔλαφον κεραὸν βεβλημένον, ὅν τ᾽ ἔβαλ᾽ ἀνὴρ</p>
<p><a>Λ476</a> ἰῷ ἀπὸ νευρῆς: τὸν μέν τ᾽ ἤλυξε πόδεσσι</p>
<p><a>Λ477</a> φεύγων, ὄφρ᾽ αἷμα λιαρὸν καὶ γούνατ᾽ ὀρώρῃ:</p>
<p><a>Λ478</a> αὐτὰρ ἐπεὶ δὴ τόν γε δαμάσσεται ὠκὺς ὀϊστός,</p>
<p><a>Λ479</a> ὠμοφάγοι μιν θῶες ἐν οὔρεσι δαρδάπτουσιν</p>
<p><a>Λ480</a> ἐν νέμεϊ σκιερῷ: ἐπί τε λῖν ἤγαγε δαίμων</p>
<p><a>Λ481</a> σίντην: θῶες μέν τε διέτρεσαν, αὐτὰρ ὃ δάπτει:</p>
<p><a>Λ482</a> ὥς ῥα τότ᾽ ἀμφ᾽ Ὀδυσῆα δαΐφρονα ποικιλομήτην</p>
<p><a>Λ483</a> Τρῶες ἕπον πολλοί τε καὶ ἄλκιμοι, αὐτὰρ ὅ γ᾽ ἥρως</p>
<p><a>Λ484</a> ἀΐσσων ᾧ ἔγχει ἀμύνετο νηλεὲς ἦμαρ.</p>
<p><a>Λ485</a> Αἴας δ᾽ ἐγγύθεν ἦλθε φέρων σάκος ἠΰτε πύργον,</p>
<p><a>Λ486</a> στῆ δὲ παρέξ: Τρῶες δὲ διέτρεσαν ἄλλυδις ἄλλος.</p>
<p><a>Λ487</a> ἤτοι τὸν Μενέλαος ἀρήϊος ἔξαγ᾽ ὁμίλου</p>
<p><a>Λ488</a> χειρὸς ἔχων, εἷος θεράπων σχεδὸν ἤλασεν ἵππους.</p>
<p><a>Λ489</a> Αἴας δὲ Τρώεσσιν ἐπάλμενος εἷλε Δόρυκλον</p>
<p><a>Λ490</a> Πριαμίδην νόθον υἱόν, ἔπειτα δὲ Πάνδοκον οὖτα,</p>
<p><a>Λ491</a> οὖτα δὲ Λύσανδρον καὶ Πύρασον ἠδὲ Πυλάρτην.</p>
<p><a>Λ492</a> ὡς δ᾽ ὁπότε πλήθων ποταμὸς πεδίον δὲ κάτεισι</p>
<p><a>Λ493</a> χειμάρρους κατ᾽ ὄρεσφιν ὀπαζόμενος Διὸς ὄμβρῳ,</p>
<p><a>Λ494</a> πολλὰς δὲ δρῦς ἀζαλέας, πολλὰς δέ τε πεύκας</p>
<p><a>Λ495</a> ἐσφέρεται, πολλὸν δέ τ᾽ ἀφυσγετὸν εἰς ἅλα βάλλει,</p>
<p><a>Λ496</a> ὣς ἔφεπε κλονέων πεδίον τότε φαίδιμος Αἴας,</p>
<p><a>Λ497</a> δαΐζων ἵππους τε καὶ ἀνέρας: οὐδέ πω Ἕκτωρ</p>
<p><a>Λ498</a> πεύθετ᾽, ἐπεί ῥα μάχης ἐπ᾽ ἀριστερὰ μάρνατο πάσης</p>
<p><a>Λ499</a> ὄχθας πὰρ ποταμοῖο Σκαμάνδρου, τῇ ῥα μάλιστα</p>
<p><a>Λ500</a> ἀνδρῶν πῖπτε κάρηνα, βοὴ δ᾽ ἄσβεστος ὀρώρει</p>
<p><a>Λ501</a> Νέστορά τ᾽ ἀμφὶ μέγαν καὶ ἀρήϊον Ἰδομενῆα.</p>
<p><a>Λ502</a> Ἕκτωρ μὲν μετὰ τοῖσιν ὁμίλει μέρμερα ῥέζων</p>
<p><a>Λ503</a> ἔγχεΐ θ᾽ ἱπποσύνῃ τε, νέων δ᾽ ἀλάπαζε φάλαγγας:</p>
<p><a>Λ504</a> οὐδ᾽ ἄν πω χάζοντο κελεύθου δῖοι Ἀχαιοὶ</p>
<p><a>Λ505</a> εἰ μὴ Ἀλέξανδρος Ἑλένης πόσις ἠϋκόμοιο</p>
<p><a>Λ506</a> παῦσεν ἀριστεύοντα Μαχάονα ποιμένα λαῶν,</p>
<p><a>Λ507</a> ἰῷ τριγλώχινι βαλὼν κατὰ δεξιὸν ὦμον.</p>
<p><a>Λ508</a> τῷ ῥα περίδεισαν μένεα πνείοντες Ἀχαιοὶ</p>
<p><a>Λ509</a> μή πώς μιν πολέμοιο μετακλινθέντος ἕλοιεν.</p>
<p><a>Λ510</a> αὐτίκα δ᾽ Ἰδομενεὺς προσεφώνεε Νέστορα δῖον:</p>
<p><a>Λ511</a> ὦ Νέστορ Νηληϊάδη μέγα κῦδος Ἀχαιῶν</p>
<p><a>Λ512</a> ἄγρει σῶν ὀχέων ἐπιβήσεο, πὰρ δὲ Μαχάων</p>
<p><a>Λ513</a> βαινέτω, ἐς νῆας δὲ τάχιστ᾽ ἔχε μώνυχας ἵππους:</p>
<p><a>Λ514</a> ἰητρὸς γὰρ ἀνὴρ πολλῶν ἀντάξιος ἄλλων</p>
<p><a>Λ515</a> ἰούς τ᾽ ἐκτάμνειν ἐπί τ᾽ ἤπια φάρμακα πάσσειν.</p>
<p><a>Λ516</a> ὣς ἔφατ᾽, οὐδ᾽ ἀπίθησε Γερήνιος ἱππότα Νέστωρ.</p>
<p><a>Λ517</a> αὐτίκα δ᾽ ὧν ὀχέων ἐπεβήσετο, πὰρ δὲ Μαχάων</p>
<p><a>Λ518</a> βαῖν᾽ Ἀσκληπιοῦ υἱὸς ἀμύμονος ἰητῆρος:</p>
<p><a>Λ519</a> μάστιξεν δ᾽ ἵππους, τὼ δ᾽ οὐκ ἀέκοντε πετέσθην</p>
<p><a>Λ520</a> νῆας ἔπι γλαφυράς: τῇ γὰρ φίλον ἔπλετο θυμῷ.</p>
<p><a>Λ521</a> Κεβριόνης δὲ Τρῶας ὀρινομένους ἐνόησεν</p>
<p><a>Λ522</a> Ἕκτορι παρβεβαώς, καί μιν πρὸς μῦθον ἔειπεν:</p>
<p><a>Λ523</a> Ἕκτορ νῶϊ μὲν ἐνθάδ᾽ ὁμιλέομεν Δαναοῖσιν</p>
<p><a>Λ524</a> ἐσχατιῇ πολέμοιο δυσηχέος: οἳ δὲ δὴ ἄλλοι</p>
<p><a>Λ525</a> Τρῶες ὀρίνονται ἐπιμὶξ ἵπποι τε καὶ αὐτοί.</p>
<p><a>Λ526</a> Αἴας δὲ κλονέει Τελαμώνιος: εὖ δέ μιν ἔγνων:</p>
<p><a>Λ527</a> εὐρὺ γὰρ ἀμφ᾽ ὤμοισιν ἔχει σάκος: ἀλλὰ καὶ ἡμεῖς</p>
<p><a>Λ528</a> κεῖσ᾽ ἵππους τε καὶ ἅρμ᾽ ἰθύνομεν, ἔνθα μάλιστα</p>
<p><a>Λ529</a> ἱππῆες πεζοί τε κακὴν ἔριδα προβαλόντες</p>
<p><a>Λ530</a> ἀλλήλους ὀλέκουσι, βοὴ δ᾽ ἄσβεστος ὄρωρεν.</p>
<p><a>Λ531</a> ὣς ἄρα φωνήσας ἵμασεν καλλίτριχας ἵππους</p>
<p><a>Λ532</a> μάστιγι λιγυρῇ: τοὶ δὲ πληγῆς ἀΐοντες</p>
<p><a>Λ533</a> ῥίμφ᾽ ἔφερον θοὸν ἅρμα μετὰ Τρῶας καὶ Ἀχαιοὺς</p>
<p><a>Λ534</a> στείβοντες νέκυάς τε καὶ ἀσπίδας: αἵματι δ᾽ ἄξων</p>
<p><a>Λ535</a> νέρθεν ἅπας πεπάλακτο καὶ ἄντυγες αἳ περὶ δίφρον,</p>
<p><a>Λ536</a> ἃς ἄρ᾽ ἀφ᾽ ἱππείων ὁπλέων ῥαθάμιγγες ἔβαλλον</p>
<p><a>Λ537</a> αἵ τ᾽ ἀπ᾽ ἐπισσώτρων. ὃ δὲ ἵετο δῦναι ὅμιλον</p>
<p><a>Λ538</a> ἀνδρόμεον ῥῆξαί τε μετάλμενος: ἐν δὲ κυδοιμὸν</p>
<p><a>Λ539</a> ἧκε κακὸν Δαναοῖσι, μίνυνθα δὲ χάζετο δουρός.</p>
<p><a>Λ540</a> αὐτὰρ ὃ τῶν ἄλλων ἐπεπωλεῖτο στίχας ἀνδρῶν</p>
<p><a>Λ541</a> ἔγχεΐ τ᾽ ἄορί τε μεγάλοισί τε χερμαδίοισιν,</p>
<p><a>Λ542</a> Αἴαντος δ᾽ ἀλέεινε μάχην Τελαμωνιάδαο.</p>
<p><a>Λ543</a> Ζεὺς δὲ πατὴρ Αἴανθ᾽ ὑψίζυγος ἐν φόβον ὦρσε:</p>
<p><a>Λ544</a> στῆ δὲ ταφών, ὄπιθεν δὲ σάκος βάλεν ἑπταβόειον,</p>
<p><a>Λ545</a> τρέσσε δὲ παπτήνας ἐφ᾽ ὁμίλου θηρὶ ἐοικὼς</p>
<p><a>Λ546</a> ἐντροπαλιζόμενος ὀλίγον γόνυ γουνὸς ἀμείβων.</p>
<p><a>Λ547</a> ὡς δ᾽ αἴθωνα λέοντα βοῶν ἀπὸ μεσσαύλοιο</p>
<p><a>Λ548</a> ἐσσεύαντο κύνες τε καὶ ἀνέρες ἀγροιῶται,</p>
<p><a>Λ549</a> οἵ τέ μιν οὐκ εἰῶσι βοῶν ἐκ πῖαρ ἑλέσθαι</p>
<p><a>Λ550</a> πάννυχοι ἐγρήσσοντες: ὃ δὲ κρειῶν ἐρατίζων</p>
<p><a>Λ551</a> ἰθύει, ἀλλ᾽ οὔ τι πρήσσει: θαμέες γὰρ ἄκοντες</p>
<p><a>Λ552</a> ἀντίον ἀΐσσουσι θρασειάων ἀπὸ χειρῶν</p>
<p><a>Λ553</a> καιόμεναί τε δεταί, τάς τε τρεῖ ἐσσύμενός περ:</p>
<p><a>Λ554</a> ἠῶθεν δ᾽ ἀπὸ νόσφιν ἔβη τετιηότι θυμῷ:</p>
<p><a>Λ555</a> ὣς Αἴας τότ᾽ ἀπὸ Τρώων τετιημένος ἦτορ</p>
<p><a>Λ556</a> ἤϊε πόλλ᾽ ἀέκων: περὶ γὰρ δίε νηυσὶν Ἀχαιῶν.</p>
<p><a>Λ557</a> ὡς δ᾽ ὅτ᾽ ὄνος παρ᾽ ἄρουραν ἰὼν ἐβιήσατο παῖδας</p>
<p><a>Λ558</a> νωθής, ᾧ δὴ πολλὰ περὶ ῥόπαλ᾽ ἀμφὶς ἐάγῃ,</p>
<p><a>Λ559</a> κείρει τ᾽ εἰσελθὼν βαθὺ λήϊον: οἳ δέ τε παῖδες</p>
<p><a>Λ560</a> τύπτουσιν ῥοπάλοισι: βίη δέ τε νηπίη αὐτῶν:</p>
<p><a>Λ561</a> σπουδῇ τ᾽ ἐξήλασσαν, ἐπεί τ᾽ ἐκορέσσατο φορβῆς:</p>
<p><a>Λ562</a> ὣς τότ᾽ ἔπειτ᾽ Αἴαντα μέγαν Τελαμώνιον υἱὸν</p>
<p><a>Λ563</a> Τρῶες ὑπέρθυμοι πολυηγερέες τ᾽ ἐπίκουροι</p>
<p><a>Λ564</a> νύσσοντες ξυστοῖσι μέσον σάκος αἰὲν ἕποντο.</p>
<p><a>Λ565</a> Αἴας δ᾽ ἄλλοτε μὲν μνησάσκετο θούριδος ἀλκῆς</p>
<p><a>Λ566</a> αὖτις ὑποστρεφθείς, καὶ ἐρητύσασκε φάλαγγας</p>
<p><a>Λ567</a> Τρώων ἱπποδάμων: ὁτὲ δὲ τρωπάσκετο φεύγειν.</p>
<p><a>Λ568</a> πάντας δὲ προέεργε θοὰς ἐπὶ νῆας ὁδεύειν,</p>
<p><a>Λ569</a> αὐτὸς δὲ Τρώων καὶ Ἀχαιῶν θῦνε μεσηγὺ</p>
<p><a>Λ570</a> ἱστάμενος: τὰ δὲ δοῦρα θρασειάων ἀπὸ χειρῶν</p>
<p><a>Λ571</a> ἄλλα μὲν ἐν σάκεϊ μεγάλῳ πάγεν ὄρμενα πρόσσω,</p>
<p><a>Λ572</a> πολλὰ δὲ καὶ μεσσηγύ, πάρος χρόα λευκὸν ἐπαυρεῖν,</p>
<p><a>Λ573</a> ἐν γαίῃ ἵσταντο λιλαιόμενα χροὸς ἆσαι.</p>
<p><a>Λ574</a> τὸν δ᾽ ὡς οὖν ἐνόησ᾽ Εὐαίμονος ἀγλαὸς υἱὸς</p>
<p><a>Λ575</a> Εὐρύπυλος πυκινοῖσι βιαζόμενον βελέεσσι,</p>
<p><a>Λ576</a> στῆ ῥα παρ᾽ αὐτὸν ἰών, καὶ ἀκόντισε δουρὶ φαεινῷ,</p>
<p><a>Λ577</a> καὶ βάλε Φαυσιάδην Ἀπισάονα ποιμένα λαῶν</p>
<p><a>Λ578</a> ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσεν:</p>
<p><a>Λ579</a> Εὐρύπυλος δ᾽ ἐπόρουσε καὶ αἴνυτο τεύχε᾽ ἀπ᾽ ὤμων.</p>
<p><a>Λ580</a> τὸν δ᾽ ὡς οὖν ἐνόησεν Ἀλέξανδρος θεοειδὴς</p>
<p><a>Λ581</a> τεύχε᾽ ἀπαινύμενον Ἀπισάονος, αὐτίκα τόξον</p>
<p><a>Λ582</a> ἕλκετ᾽ ἐπ᾽ Εὐρυπύλῳ, καί μιν βάλε μηρὸν ὀϊστῷ</p>
<p><a>Λ583</a> δεξιόν: ἐκλάσθη δὲ δόναξ, ἐβάρυνε δὲ μηρόν.</p>
<p><a>Λ584</a> ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων,</p>
<p><a>Λ585</a> ἤϋσεν δὲ διαπρύσιον Δαναοῖσι γεγωνώς:</p>
<p><a>Λ586</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Λ587</a> στῆτ᾽ ἐλελιχθέντες καὶ ἀμύνετε νηλεὲς ἦμαρ</p>
<p><a>Λ588</a> Αἴανθ᾽, ὃς βελέεσσι βιάζεται, οὐδέ ἕ φημι</p>
<p><a>Λ589</a> φεύξεσθ᾽ ἐκ πολέμοιο δυσηχέος: ἀλλὰ μάλ᾽ ἄντην</p>
<p><a>Λ590</a> ἵστασθ᾽ ἀμφ᾽ Αἴαντα μέγαν Τελαμώνιον υἱόν.</p>
<p><a>Λ591</a> ὣς ἔφατ᾽ Εὐρύπυλος βεβλημένος: οἳ δὲ παρ᾽ αὐτὸν</p>
<p><a>Λ592</a> πλησίοι ἔστησαν σάκε᾽ ὤμοισι κλίναντες</p>
<p><a>Λ593</a> δούρατ᾽ ἀνασχόμενοι: τῶν δ᾽ ἀντίος ἤλυθεν Αἴας.</p>
<p><a>Λ594</a> στῆ δὲ μεταστρεφθείς, ἐπεὶ ἵκετο ἔθνος ἑταίρων.</p>
<p><a>Λ595</a> ὣς οἳ μὲν μάρναντο δέμας πυρὸς αἰθομένοιο:</p>
<p><a>Λ596</a> Νέστορα δ᾽ ἐκ πολέμοιο φέρον Νηλήϊαι ἵπποι</p>
<p><a>Λ597</a> ἱδρῶσαι, ἦγον δὲ Μαχάονα ποιμένα λαῶν.</p>
<p><a>Λ598</a> τὸν δὲ ἰδὼν ἐνόησε ποδάρκης δῖος Ἀχιλλεύς:</p>
<p><a>Λ599</a> ἑστήκει γὰρ ἐπὶ πρυμνῇ μεγακήτεϊ νηῒ</p>
<p><a>Λ600</a> εἰσορόων πόνον αἰπὺν ἰῶκά τε δακρυόεσσαν.</p>
<p><a>Λ601</a> αἶψα δ᾽ ἑταῖρον ἑὸν Πατροκλῆα προσέειπε</p>
<p><a>Λ602</a> φθεγξάμενος παρὰ νηός: ὃ δὲ κλισίηθεν ἀκούσας</p>
<p><a>Λ603</a> ἔκμολεν ἶσος Ἄρηϊ, κακοῦ δ᾽ ἄρα οἱ πέλεν ἀρχή.</p>
<p><a>Λ604</a> τὸν πρότερος προσέειπε Μενοιτίου ἄλκιμος υἱός:</p>
<p><a>Λ605</a> τίπτέ με κικλήσκεις Ἀχιλεῦ; τί δέ σε χρεὼ ἐμεῖο;</p>
<p><a>Λ606</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Λ607</a> δῖε Μενοιτιάδη τῷ ἐμῷ κεχαρισμένε θυμῷ</p>
<p><a>Λ608</a> νῦν ὀΐω περὶ γούνατ᾽ ἐμὰ στήσεσθαι Ἀχαιοὺς</p>
<p><a>Λ609</a> λισσομένους: χρειὼ γὰρ ἱκάνεται οὐκέτ᾽ ἀνεκτός.</p>
<p><a>Λ610</a> ἀλλ᾽ ἴθι νῦν Πάτροκλε Διῒ φίλε Νέστορ᾽ ἔρειο</p>
<p><a>Λ611</a> ὅν τινα τοῦτον ἄγει βεβλημένον ἐκ πολέμοιο:</p>
<p><a>Λ612</a> ἤτοι μὲν τά γ᾽ ὄπισθε Μαχάονι πάντα ἔοικε</p>
<p><a>Λ613</a> τῷ Ἀσκληπιάδῃ, ἀτὰρ οὐκ ἴδον ὄμματα φωτός:</p>
<p><a>Λ614</a> ἵπποι γάρ με παρήϊξαν πρόσσω μεμαυῖαι.</p>
<p><a>Λ615</a> ὣς φάτο, Πάτροκλος δὲ φίλῳ ἐπεπείθεθ᾽ ἑταίρῳ,</p>
<p><a>Λ616</a> βῆ δὲ θέειν παρά τε κλισίας καὶ νῆας Ἀχαιῶν.</p>
<p><a>Λ617</a> οἳ δ᾽ ὅτε δὴ κλισίην Νηληϊάδεω ἀφίκοντο,</p>
<p><a>Λ618</a> αὐτοὶ μέν ῥ᾽ ἀπέβησαν ἐπὶ χθόνα πουλυβότειραν,</p>
<p><a>Λ619</a> ἵππους δ᾽ Εὐρυμέδων θεράπων λύε τοῖο γέροντος</p>
<p><a>Λ620</a> ἐξ ὀχέων: τοὶ δ᾽ ἱδρῶ ἀπεψύχοντο χιτώνων</p>
<p><a>Λ621</a> στάντε ποτὶ πνοιὴν παρὰ θῖν᾽ ἁλός: αὐτὰρ ἔπειτα</p>
<p><a>Λ622</a> ἐς κλισίην ἐλθόντες ἐπὶ κλισμοῖσι κάθιζον.</p>
<p><a>Λ623</a> τοῖσι δὲ τεῦχε κυκειῶ ἐϋπλόκαμος Ἑκαμήδη,</p>
<p><a>Λ624</a> τὴν ἄρετ᾽ ἐκ Τενέδοιο γέρων, ὅτε πέρσεν Ἀχιλλεύς,</p>
<p><a>Λ625</a> θυγατέρ᾽ Ἀρσινόου μεγαλήτορος, ἥν οἱ Ἀχαιοὶ</p>
<p><a>Λ626</a> ἔξελον οὕνεκα βουλῇ ἀριστεύεσκεν ἁπάντων.</p>
<p><a>Λ627</a> ἥ σφωϊν πρῶτον μὲν ἐπιπροΐηλε τράπεζαν</p>
<p><a>Λ628</a> καλὴν κυανόπεζαν ἐΰξοον, αὐτὰρ ἐπ᾽ αὐτῆς</p>
<p><a>Λ629</a> χάλκειον κάνεον, ἐπὶ δὲ κρόμυον ποτῷ ὄψον,</p>
<p><a>Λ630</a> ἠδὲ μέλι χλωρόν, παρὰ δ᾽ ἀλφίτου ἱεροῦ ἀκτήν,</p>
<p><a>Λ631</a> πὰρ δὲ δέπας περικαλλές, ὃ οἴκοθεν ἦγ᾽ ὁ γεραιός,</p>
<p><a>Λ632</a> χρυσείοις ἥλοισι πεπαρμένον: οὔατα δ᾽ αὐτοῦ</p>
<p><a>Λ633</a> τέσσαρ᾽ ἔσαν, δοιαὶ δὲ πελειάδες ἀμφὶς ἕκαστον</p>
<p><a>Λ634</a> χρύσειαι νεμέθοντο, δύω δ᾽ ὑπὸ πυθμένες ἦσαν.</p>
<p><a>Λ635</a> ἄλλος μὲν μογέων ἀποκινήσασκε τραπέζης</p>
<p><a>Λ636</a> πλεῖον ἐόν, Νέστωρ δ᾽ ὁ γέρων ἀμογητὶ ἄειρεν.</p>
<p><a>Λ637</a> ἐν τῷ ῥά σφι κύκησε γυνὴ ἐϊκυῖα θεῇσιν</p>
<p><a>Λ638</a> οἴνῳ Πραμνείῳ, ἐπὶ δ᾽ αἴγειον κνῆ τυρὸν</p>
<p><a>Λ639</a> κνήστι χαλκείῃ, ἐπὶ δ᾽ ἄλφιτα λευκὰ πάλυνε,</p>
<p><a>Λ640</a> πινέμεναι δ᾽ ἐκέλευσεν, ἐπεί ῥ᾽ ὥπλισσε κυκειῶ.</p>
<p><a>Λ641</a> τὼ δ᾽ ἐπεὶ οὖν πίνοντ᾽ ἀφέτην πολυκαγκέα δίψαν</p>
<p><a>Λ642</a> μύθοισιν τέρποντο πρὸς ἀλλήλους ἐνέποντες,</p>
<p><a>Λ643</a> Πάτροκλος δὲ θύρῃσιν ἐφίστατο ἰσόθεος φώς.</p>
<p><a>Λ644</a> τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,</p>
<p><a>Λ645</a> ἐς δ᾽ ἄγε χειρὸς ἑλών, κατὰ δ᾽ ἑδριάασθαι ἄνωγε.</p>
<p><a>Λ646</a> Πάτροκλος δ᾽ ἑτέρωθεν ἀναίνετο εἶπέ τε μῦθον:</p>
<p><a>Λ647</a> οὐχ ἕδος ἐστὶ γεραιὲ διοτρεφές, οὐδέ με πείσεις.</p>
<p><a>Λ648</a> αἰδοῖος νεμεσητὸς ὅ με προέηκε πυθέσθαι</p>
<p><a>Λ649</a> ὅν τινα τοῦτον ἄγεις βεβλημένον: ἀλλὰ καὶ αὐτὸς</p>
<p><a>Λ650</a> γιγνώσκω, ὁρόω δὲ Μαχάονα ποιμένα λαῶν.</p>
<p><a>Λ651</a> νῦν δὲ ἔπος ἐρέων πάλιν ἄγγελος εἶμ᾽ Ἀχιλῆϊ.</p>
<p><a>Λ652</a> εὖ δὲ σὺ οἶσθα γεραιὲ διοτρεφές, οἷος ἐκεῖνος</p>
<p><a>Λ653</a> δεινὸς ἀνήρ: τάχα κεν καὶ ἀναίτιον αἰτιόῳτο.</p>
<p><a>Λ654</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Λ655</a> τίπτε τὰρ ὧδ᾽ Ἀχιλεὺς ὀλοφύρεται υἷας Ἀχαιῶν,</p>
<p><a>Λ656</a> ὅσσοι δὴ βέλεσιν βεβλήαται; οὐδέ τι οἶδε</p>
<p><a>Λ657</a> πένθεος, ὅσσον ὄρωρε κατὰ στρατόν: οἳ γὰρ ἄριστοι</p>
<p><a>Λ658</a> ἐν νηυσὶν κέαται βεβλημένοι οὐτάμενοί τε.</p>
<p><a>Λ659</a> βέβληται μὲν ὃ Τυδεΐδης κρατερὸς Διομήδης,</p>
<p><a>Λ660</a> οὔτασται δ᾽ Ὀδυσεὺς δουρὶ κλυτὸς ἠδ᾽ Ἀγαμέμνων:</p>
<p><a>Λ661</a> βέβληται δὲ καὶ Εὐρύπυλος κατὰ μηρὸν ὀϊστῷ:</p>
<p><a>Λ662</a> τοῦτον δ᾽ ἄλλον ἐγὼ νέον ἤγαγον ἐκ πολέμοιο</p>
<p><a>Λ663</a> ἰῷ ἀπὸ νευρῆς βεβλημένον. αὐτὰρ Ἀχιλλεὺς</p>
<p><a>Λ664</a> ἐσθλὸς ἐὼν Δαναῶν οὐ κήδεται οὐδ᾽ ἐλεαίρει.</p>
<p><a>Λ665</a> ἦ μένει εἰς ὅ κε δὴ νῆες θοαὶ ἄγχι θαλάσσης</p>
<p><a>Λ666</a> Ἀργείων ἀέκητι πυρὸς δηΐοιο θέρωνται,</p>
<p><a>Λ667</a> αὐτοί τε κτεινώμεθ᾽ ἐπισχερώ; οὐ γὰρ ἐμὴ ἲς</p>
<p><a>Λ668</a> ἔσθ᾽ οἵη πάρος ἔσκεν ἐνὶ γναμπτοῖσι μέλεσσιν.</p>
<p><a>Λ669</a> εἴθ᾽ ὣς ἡβώοιμι βίη δέ μοι ἔμπεδος εἴη</p>
<p><a>Λ670</a> ὡς ὁπότ᾽ Ἠλείοισι καὶ ἡμῖν νεῖκος ἐτύχθη</p>
<p><a>Λ671</a> ἀμφὶ βοηλασίῃ, ὅτ᾽ ἐγὼ κτάνον Ἰτυμονῆα</p>
<p><a>Λ672</a> ἐσθλὸν Ὑπειροχίδην, ὃς ἐν Ἤλιδι ναιετάασκε,</p>
<p><a>Λ673</a> ῥύσι᾽ ἐλαυνόμενος: ὃ δ᾽ ἀμύνων ᾗσι βόεσσιν</p>
<p><a>Λ674</a> ἔβλητ᾽ ἐν πρώτοισιν ἐμῆς ἀπὸ χειρὸς ἄκοντι,</p>
<p><a>Λ675</a> κὰδ δ᾽ ἔπεσεν, λαοὶ δὲ περίτρεσαν ἀγροιῶται.</p>
<p><a>Λ676</a> ληΐδα δ᾽ ἐκ πεδίου συνελάσσαμεν ἤλιθα πολλὴν</p>
<p><a>Λ677</a> πεντήκοντα βοῶν ἀγέλας, τόσα πώεα οἰῶν,</p>
<p><a>Λ678</a> τόσσα συῶν συβόσια, τόσ᾽ αἰπόλια πλατέ᾽ αἰγῶν,</p>
<p><a>Λ679</a> ἵππους δὲ ξανθὰς ἑκατὸν καὶ πεντήκοντα</p>
<p><a>Λ680</a> πάσας θηλείας, πολλῇσι δὲ πῶλοι ὑπῆσαν.</p>
<p><a>Λ681</a> καὶ τὰ μὲν ἠλασάμεσθα Πύλον Νηλήϊον εἴσω</p>
<p><a>Λ682</a> ἐννύχιοι προτὶ ἄστυ: γεγήθει δὲ φρένα Νηλεύς,</p>
<p><a>Λ683</a> οὕνεκά μοι τύχε πολλὰ νέῳ πόλεμον δὲ κιόντι.</p>
<p><a>Λ684</a> κήρυκες δ᾽ ἐλίγαινον ἅμ᾽ ἠοῖ φαινομένηφι</p>
<p><a>Λ685</a> τοὺς ἴμεν οἷσι χρεῖος ὀφείλετ᾽ ἐν Ἤλιδι δίῃ:</p>
<p><a>Λ686</a> οἳ δὲ συναγρόμενοι Πυλίων ἡγήτορες ἄνδρες</p>
<p><a>Λ687</a> δαίτρευον: πολέσιν γὰρ Ἐπειοὶ χρεῖος ὄφειλον,</p>
<p><a>Λ688</a> ὡς ἡμεῖς παῦροι κεκακωμένοι ἐν Πύλῳ ἦμεν:</p>
<p><a>Λ689</a> ἐλθὼν γάρ ῥ᾽ ἐκάκωσε βίη Ἡρακληείη</p>
<p><a>Λ690</a> τῶν προτέρων ἐτέων, κατὰ δ᾽ ἔκταθεν ὅσσοι ἄριστοι:</p>
<p><a>Λ691</a> δώδεκα γὰρ Νηλῆος ἀμύμονος υἱέες ἦμεν:</p>
<p><a>Λ692</a> τῶν οἶος λιπόμην, οἳ δ᾽ ἄλλοι πάντες ὄλοντο.</p>
<p><a>Λ693</a> ταῦθ᾽ ὑπερηφανέοντες Ἐπειοὶ χαλκοχίτωνες</p>
<p><a>Λ694</a> ἡμέας ὑβρίζοντες ἀτάσθαλα μηχανόωντο.</p>
<p><a>Λ695</a> ἐκ δ᾽ ὃ γέρων ἀγέλην τε βοῶν καὶ πῶϋ μέγ᾽ οἰῶν</p>
<p><a>Λ696</a> εἵλετο κρινάμενος τριηκόσι᾽ ἠδὲ νομῆας.</p>
<p><a>Λ697</a> καὶ γὰρ τῷ χρεῖος μέγ᾽ ὀφείλετ᾽ ἐν Ἤλιδι δίῃ</p>
<p><a>Λ698</a> τέσσαρες ἀθλοφόροι ἵπποι αὐτοῖσιν ὄχεσφιν</p>
<p><a>Λ699</a> ἐλθόντες μετ᾽ ἄεθλα: περὶ τρίποδος γὰρ ἔμελλον</p>
<p><a>Λ700</a> θεύσεσθαι: τοὺς δ᾽ αὖθι ἄναξ ἀνδρῶν Αὐγείας</p>
<p><a>Λ701</a> κάσχεθε, τὸν δ᾽ ἐλατῆρ᾽ ἀφίει ἀκαχήμενον ἵππων.</p>
<p><a>Λ702</a> τῶν ὃ γέρων ἐπέων κεχολωμένος ἠδὲ καὶ ἔργων</p>
<p><a>Λ703</a> ἐξέλετ᾽ ἄσπετα πολλά: τὰ δ᾽ ἄλλ᾽ ἐς δῆμον ἔδωκε</p>
<p><a>Λ704</a> δαιτρεύειν, μή τίς οἱ ἀτεμβόμενος κίοι ἴσης.</p>
<p><a>Λ705</a> ἡμεῖς μὲν τὰ ἕκαστα διείπομεν, ἀμφί τε ἄστυ</p>
<p><a>Λ706</a> ἕρδομεν ἱρὰ θεοῖς: οἳ δὲ τρίτῳ ἤματι πάντες</p>
<p><a>Λ707</a> ἦλθον ὁμῶς αὐτοί τε πολεῖς καὶ μώνυχες ἵπποι</p>
<p><a>Λ708</a> πανσυδίῃ: μετὰ δέ σφι Μολίονε θωρήσσοντο</p>
<p><a>Λ709</a> παῖδ᾽ ἔτ᾽ ἐόντ᾽, οὔ πω μάλα εἰδότε θούριδος ἀλκῆς.</p>
<p><a>Λ710</a> ἔστι δέ τις Θρυόεσσα πόλις αἰπεῖα κολώνη</p>
<p><a>Λ711</a> τηλοῦ ἐπ᾽ Ἀλφειῷ, νεάτη Πύλου ἠμαθόεντος:</p>
<p><a>Λ712</a> τὴν ἀμφεστρατόωντο διαρραῖσαι μεμαῶτες.</p>
<p><a>Λ713</a> ἀλλ᾽ ὅτε πᾶν πεδίον μετεκίαθον, ἄμμι δ᾽ Ἀθήνη</p>
<p><a>Λ714</a> ἄγγελος ἦλθε θέουσ᾽ ἀπ᾽ Ὀλύμπου θωρήσσεσθαι</p>
<p><a>Λ715</a> ἔννυχος, οὐδ᾽ ἀέκοντα Πύλον κάτα λαὸν ἄγειρεν</p>
<p><a>Λ716</a> ἀλλὰ μάλ᾽ ἐσσυμένους πολεμίζειν. οὐδέ με Νηλεὺς</p>
<p><a>Λ717</a> εἴα θωρήσσεσθαι, ἀπέκρυψεν δέ μοι ἵππους:</p>
<p><a>Λ718</a> οὐ γάρ πώ τί μ᾽ ἔφη ἴδμεν πολεμήϊα ἔργα.</p>
<p><a>Λ719</a> ἀλλὰ καὶ ὧς ἱππεῦσι μετέπρεπον ἡμετέροισι</p>
<p><a>Λ720</a> καὶ πεζός περ ἐών, ἐπεὶ ὧς ἄγε νεῖκος Ἀθήνη.</p>
<p><a>Λ721</a> ἔστι δέ τις ποταμὸς Μινυήϊος εἰς ἅλα βάλλων</p>
<p><a>Λ722</a> ἐγγύθεν Ἀρήνης, ὅθι μείναμεν Ἠῶ δῖαν</p>
<p><a>Λ723</a> ἱππῆες Πυλίων, τὰ δ᾽ ἐπέρρεον ἔθνεα πεζῶν.</p>
<p><a>Λ724</a> ἔνθεν πανσυδίῃ σὺν τεύχεσι θωρηχθέντες</p>
<p><a>Λ725</a> ἔνδιοι ἱκόμεσθ᾽ ἱερὸν ῥόον Ἀλφειοῖο.</p>
<p><a>Λ726</a> ἔνθα Διὶ ῥέξαντες ὑπερμενεῖ ἱερὰ καλά,</p>
<p><a>Λ727</a> ταῦρον δ᾽ Ἀλφειῷ, ταῦρον δὲ Ποσειδάωνι,</p>
<p><a>Λ728</a> αὐτὰρ Ἀθηναίη γλαυκώπιδι βοῦν ἀγελαίην,</p>
<p><a>Λ729</a> δόρπον ἔπειθ᾽ ἑλόμεσθα κατὰ στρατὸν ἐν τελέεσσι,</p>
<p><a>Λ730</a> καὶ κατεκοιμήθημεν ἐν ἔντεσιν οἷσιν ἕκαστος</p>
<p><a>Λ731</a> ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ</p>
<p><a>Λ732</a> ἀμφέσταν δὴ ἄστυ διαρραῖσαι μεμαῶτες:</p>
<p><a>Λ733</a> ἀλλά σφι προπάροιθε φάνη μέγα ἔργον Ἄρηος:</p>
<p><a>Λ734</a> εὖτε γὰρ ἠέλιος φαέθων ὑπερέσχεθε γαίης,</p>
<p><a>Λ735</a> συμφερόμεσθα μάχῃ Διί τ᾽ εὐχόμενοι καὶ Ἀθήνῃ.</p>
<p><a>Λ736</a> ἀλλ᾽ ὅτε δὴ Πυλίων καὶ Ἐπειῶν ἔπλετο νεῖκος,</p>
<p><a>Λ737</a> πρῶτος ἐγὼν ἕλον ἄνδρα, κόμισσα δὲ μώνυχας ἵππους,</p>
<p><a>Λ738</a> Μούλιον αἰχμητήν: γαμβρὸς δ᾽ ἦν Αὐγείαο,</p>
<p><a>Λ739</a> πρεσβυτάτην δὲ θύγατρ᾽ εἶχε ξανθὴν Ἀγαμήδην,</p>
<p><a>Λ740</a> ἣ τόσα φάρμακα ᾔδη ὅσα τρέφει εὐρεῖα χθών.</p>
<p><a>Λ741</a> τὸν μὲν ἐγὼ προσιόντα βάλον χαλκήρεϊ δουρί,</p>
<p><a>Λ742</a> ἤριπε δ᾽ ἐν κονίῃσιν: ἐγὼ δ᾽ ἐς δίφρον ὀρούσας</p>
<p><a>Λ743</a> στῆν ῥα μετὰ προμάχοισιν: ἀτὰρ μεγάθυμοι Ἐπειοὶ</p>
<p><a>Λ744</a> ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα</p>
<p><a>Λ745</a> ἡγεμόν᾽ ἱππήων, ὃς ἀριστεύεσκε μάχεσθαι.</p>
<p><a>Λ746</a> αὐτὰρ ἐγὼν ἐπόρουσα κελαινῇ λαίλαπι ἶσος,</p>
<p><a>Λ747</a> πεντήκοντα δ᾽ ἕλον δίφρους, δύο δ᾽ ἀμφὶς ἕκαστον</p>
<p><a>Λ748</a> φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.</p>
<p><a>Λ749</a> καί νύ κεν Ἀκτορίωνε Μολίονε παῖδ᾽ ἀλάπαξα,</p>
<p><a>Λ750</a> εἰ μή σφωε πατὴρ εὐρὺ κρείων ἐνοσίχθων</p>
<p><a>Λ751</a> ἐκ πολέμου ἐσάωσε καλύψας ἠέρι πολλῇ.</p>
<p><a>Λ752</a> ἔνθα Ζεὺς Πυλίοισι μέγα κράτος ἐγγυάλιξε:</p>
<p><a>Λ753</a> τόφρα γὰρ οὖν ἑπόμεσθα διὰ σπιδέος πεδίοιο</p>
<p><a>Λ754</a> κτείνοντές τ᾽ αὐτοὺς ἀνά τ᾽ ἔντεα καλὰ λέγοντες,</p>
<p><a>Λ755</a> ὄφρ᾽ ἐπὶ Βουπρασίου πολυπύρου βήσαμεν ἵππους</p>
<p><a>Λ756</a> πέτρης τ᾽ Ὠλενίης, καὶ Ἀλησίου ἔνθα κολώνη</p>
<p><a>Λ757</a> κέκληται: ὅθεν αὖτις ἀπέτραπε λαὸν Ἀθήνη.</p>
<p><a>Λ758</a> ἔνθ᾽ ἄνδρα κτείνας πύματον λίπον: αὐτὰρ Ἀχαιοὶ</p>
<p><a>Λ759</a> ἂψ ἀπὸ Βουπρασίοιο Πύλονδ᾽ ἔχον ὠκέας ἵππους,</p>
<p><a>Λ760</a> πάντες δ᾽ εὐχετόωντο θεῶν Διὶ Νέστορί τ᾽ ἀνδρῶν.</p>
<p><a>Λ761</a> ὣς ἔον, εἴ ποτ᾽ ἔον γε, μετ᾽ ἀνδράσιν. αὐτὰρ Ἀχιλλεὺς</p>
<p><a>Λ762</a> οἶος τῆς ἀρετῆς ἀπονήσεται: ἦ τέ μιν οἴω</p>
<p><a>Λ763</a> πολλὰ μετακλαύσεσθαι ἐπεί κ᾽ ἀπὸ λαὸς ὄληται.</p>
<p><a>Λ764</a> ὦ πέπον ἦ μὲν σοί γε Μενοίτιος ὧδ᾽ ἐπέτελλεν</p>
<p><a>Λ765</a> ἤματι τῷ ὅτε σ᾽ ἐκ Φθίης Ἀγαμέμνονι πέμπε,</p>
<p><a>Λ766</a> νῶϊ δέ τ᾽ ἔνδον ἐόντες ἐγὼ καὶ δῖος Ὀδυσσεὺς</p>
<p><a>Λ767</a> πάντα μάλ᾽ ἐν μεγάροις ἠκούομεν ὡς ἐπέτελλε.</p>
<p><a>Λ768</a> Πηλῆος δ᾽ ἱκόμεσθα δόμους εὖ ναιετάοντας</p>
<p><a>Λ769</a> λαὸν ἀγείροντες κατ᾽ Ἀχαιΐδα πουλυβότειραν.</p>
<p><a>Λ770</a> ἔνθα δ᾽ ἔπειθ᾽ ἥρωα Μενοίτιον εὕρομεν ἔνδον</p>
<p><a>Λ771</a> ἠδὲ σέ, πὰρ δ᾽ Ἀχιλῆα: γέρων δ᾽ ἱππηλάτα Πηλεὺς</p>
<p><a>Λ772</a> πίονα μηρία καῖε βοὸς Διὶ τερπικεραύνῳ</p>
<p><a>Λ773</a> αὐλῆς ἐν χόρτῳ: ἔχε δὲ χρύσειον ἄλεισον</p>
<p><a>Λ774</a> σπένδων αἴθοπα οἶνον ἐπ᾽ αἰθομένοις ἱεροῖσι.</p>
<p><a>Λ775</a> σφῶϊ μὲν ἀμφὶ βοὸς ἕπετον κρέα, νῶϊ δ᾽ ἔπειτα</p>
<p><a>Λ776</a> στῆμεν ἐνὶ προθύροισι: ταφὼν δ᾽ ἀνόρουσεν Ἀχιλλεύς,</p>
<p><a>Λ777</a> ἐς δ᾽ ἄγε χειρὸς ἑλών, κατὰ δ᾽ ἑδριάασθαι ἄνωγε,</p>
<p><a>Λ778</a> ξείνιά τ᾽ εὖ παρέθηκεν, ἅ τε ξείνοις θέμις ἐστίν.</p>
<p><a>Λ779</a> αὐτὰρ ἐπεὶ τάρπημεν ἐδητύος ἠδὲ ποτῆτος,</p>
<p><a>Λ780</a> ἦρχον ἐγὼ μύθοιο κελεύων ὔμμ᾽ ἅμ᾽ ἕπεσθαι:</p>
<p><a>Λ781</a> σφὼ δὲ μάλ᾽ ἠθέλετον, τὼ δ᾽ ἄμφω πόλλ᾽ ἐπέτελλον.</p>
<p><a>Λ782</a> Πηλεὺς μὲν ᾧ παιδὶ γέρων ἐπέτελλ᾽ Ἀχιλῆϊ</p>
<p><a>Λ783</a> αἰὲν ἀριστεύειν καὶ ὑπείροχον ἔμμεναι ἄλλων:</p>
<p><a>Λ784</a> σοὶ δ᾽ αὖθ᾽ ὧδ᾽ ἐπέτελλε Μενοίτιος Ἄκτορος υἱός:</p>
<p><a>Λ785</a> τέκνον ἐμὸν γενεῇ μὲν ὑπέρτερός ἐστιν Ἀχιλλεύς,</p>
<p><a>Λ786</a> πρεσβύτερος δὲ σύ ἐσσι: βίῃ δ᾽ ὅ γε πολλὸν ἀμείνων.</p>
<p><a>Λ787</a> ἀλλ᾽ εὖ οἱ φάσθαι πυκινὸν ἔπος ἠδ᾽ ὑποθέσθαι</p>
<p><a>Λ788</a> καί οἱ σημαίνειν: ὃ δὲ πείσεται εἰς ἀγαθόν περ.</p>
<p><a>Λ789</a> ὣς ἐπέτελλ᾽ ὃ γέρων, σὺ δὲ λήθεαι: ἀλλ᾽ ἔτι καὶ νῦν</p>
<p><a>Λ790</a> ταῦτ᾽ εἴποις Ἀχιλῆϊ δαΐφρονι αἴ κε πίθηται.</p>
<p><a>Λ791</a> τίς δ᾽ οἶδ᾽ εἴ κέν οἱ σὺν δαίμονι θυμὸν ὀρίναις</p>
<p><a>Λ792</a> παρειπών; ἀγαθὴ δὲ παραίφασίς ἐστιν ἑταίρου.</p>
<p><a>Λ793</a> εἰ δέ τινα φρεσὶν ᾗσι θεοπροπίην ἀλεείνει</p>
<p><a>Λ794</a> καί τινά οἱ πὰρ Ζηνὸς ἐπέφραδε πότνια μήτηρ,</p>
<p><a>Λ795</a> ἀλλὰ σέ περ προέτω, ἅμα δ᾽ ἄλλος λαὸς ἑπέσθω</p>
<p><a>Λ796</a> Μυρμιδόνων, αἴ κέν τι φόως Δαναοῖσι γένηαι:</p>
<p><a>Λ797</a> καί τοι τεύχεα καλὰ δότω πόλεμον δὲ φέρεσθαι,</p>
<p><a>Λ798</a> αἴ κέ σε τῷ εἴσκοντες ἀπόσχωνται πολέμοιο</p>
<p><a>Λ799</a> Τρῶες, ἀναπνεύσωσι δ᾽ ἀρήϊοι υἷες Ἀχαιῶν</p>
<p><a>Λ800</a> τειρόμενοι: ὀλίγη δέ τ᾽ ἀνάπνευσις πολέμοιο.</p>
<p><a>Λ801</a> ῥεῖα δέ κ᾽ ἀκμῆτες κεκμηότας ἄνδρας ἀϋτῇ</p>
<p><a>Λ802</a> ὤσαισθε προτὶ ἄστυ νεῶν ἄπο καὶ κλισιάων.</p>
<p><a>Λ803</a> ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε,</p>
<p><a>Λ804</a> βῆ δὲ θέειν παρὰ νῆας ἐπ᾽ Αἰακίδην Ἀχιλῆα.</p>
<p><a>Λ805</a> ἀλλ᾽ ὅτε δὴ κατὰ νῆας Ὀδυσσῆος θείοιο</p>
<p><a>Λ806</a> ἷξε θέων Πάτροκλος, ἵνά σφ᾽ ἀγορή τε θέμις τε</p>
<p><a>Λ807</a> ἤην, τῇ δὴ καί σφι θεῶν ἐτετεύχατο βωμοί,</p>
<p><a>Λ808</a> ἔνθά οἱ Εὐρύπυλος βεβλημένος ἀντεβόλησε</p>
<p><a>Λ809</a> διογενὴς Εὐαιμονίδης κατὰ μηρὸν ὀϊστῷ</p>
<p><a>Λ810</a> σκάζων ἐκ πολέμου: κατὰ δὲ νότιος ῥέεν ἱδρὼς</p>
<p><a>Λ811</a> ὤμων καὶ κεφαλῆς, ἀπὸ δ᾽ ἕλκεος ἀργαλέοιο</p>
<p><a>Λ812</a> αἷμα μέλαν κελάρυζε: νόος γε μὲν ἔμπεδος ἦεν.</p>
<p><a>Λ813</a> τὸν δὲ ἰδὼν ᾤκτειρε Μενοιτίου ἄλκιμος υἱός,</p>
<p><a>Λ814</a> καί ῥ᾽ ὀλοφυρόμενος ἔπεα πτερόεντα προσηύδα:</p>
<p><a>Λ815</a> ἆ δειλοὶ Δαναῶν ἡγήτορες ἠδὲ μέδοντες</p>
<p><a>Λ816</a> ὣς ἄρ᾽ ἐμέλλετε τῆλε φίλων καὶ πατρίδος αἴης</p>
<p><a>Λ817</a> ἄσειν ἐν Τροίῃ ταχέας κύνας ἀργέτι δημῷ.</p>
<p><a>Λ818</a> ἀλλ᾽ ἄγε μοι τόδε εἰπὲ διοτρεφὲς Εὐρύπυλ᾽ ἥρως,</p>
<p><a>Λ819</a> ἤ ῥ᾽ ἔτι που σχήσουσι πελώριον Ἕκτορ᾽ Ἀχαιοί,</p>
<p><a>Λ820</a> ἦ ἤδη φθίσονται ὑπ᾽ αὐτοῦ δουρὶ δαμέντες;</p>
<p><a>Λ821</a> τὸν δ᾽ αὖτ᾽ Εὐρύπυλος βεβλημένος ἀντίον ηὔδα:</p>
<p><a>Λ822</a> οὐκέτι διογενὲς Πατρόκλεες ἄλκαρ Ἀχαιῶν</p>
<p><a>Λ823</a> ἔσσεται, ἀλλ᾽ ἐν νηυσὶ μελαίνῃσιν πεσέονται.</p>
<p><a>Λ824</a> οἳ μὲν γὰρ δὴ πάντες, ὅσοι πάρος ἦσαν ἄριστοι,</p>
<p><a>Λ825</a> ἐν νηυσὶν κέαται βεβλημένοι οὐτάμενοί τε</p>
<p><a>Λ826</a> χερσὶν ὕπο Τρώων: τῶν δὲ σθένος ὄρνυται αἰέν.</p>
<p><a>Λ827</a> ἀλλ᾽ ἐμὲ μὲν σὺ σάωσον ἄγων ἐπὶ νῆα μέλαιναν,</p>
<p><a>Λ828</a> μηροῦ δ᾽ ἔκταμ᾽ ὀϊστόν, ἀπ᾽ αὐτοῦ δ᾽ αἷμα κελαινὸν</p>
<p><a>Λ829</a> νίζ᾽ ὕδατι λιαρῷ, ἐπὶ δ᾽ ἤπια φάρμακα πάσσε</p>
<p><a>Λ830</a> ἐσθλά, τά σε προτί φασιν Ἀχιλλῆος δεδιδάχθαι,</p>
<p><a>Λ831</a> ὃν Χείρων ἐδίδαξε δικαιότατος Κενταύρων.</p>
<p><a>Λ832</a> ἰητροὶ μὲν γὰρ Ποδαλείριος ἠδὲ Μαχάων</p>
<p><a>Λ833</a> τὸν μὲν ἐνὶ κλισίῃσιν ὀΐομαι ἕλκος ἔχοντα</p>
<p><a>Λ834</a> χρηΐζοντα καὶ αὐτὸν ἀμύμονος ἰητῆρος</p>
<p><a>Λ835</a> κεῖσθαι: ὃ δ᾽ ἐν πεδίῳ Τρώων μένει ὀξὺν Ἄρηα.</p>
<p><a>Λ836</a> τὸν δ᾽ αὖτε προσέειπε Μενοιτίου ἄλκιμος υἱός:</p>
<p><a>Λ837</a> πῶς τὰρ ἔοι τάδε ἔργα; τί ῥέξομεν Εὐρύπυλ᾽ ἥρως;</p>
<p><a>Λ838</a> ἔρχομαι ὄφρ᾽ Ἀχιλῆϊ δαΐφρονι μῦθον ἐνίσπω</p>
<p><a>Λ839</a> ὃν Νέστωρ ἐπέτελλε Γερήνιος οὖρος Ἀχαιῶν:</p>
<p><a>Λ840</a> ἀλλ᾽ οὐδ᾽ ὧς περ σεῖο μεθήσω τειρομένοιο.</p>
<p><a>Λ841</a> ἦ, καὶ ὑπὸ στέρνοιο λαβὼν ἄγε ποιμένα λαῶν</p>
<p><a>Λ842</a> ἐς κλισίην: θεράπων δὲ ἰδὼν ὑπέχευε βοείας.</p>
<p><a>Λ843</a> ἔνθά μιν ἐκτανύσας ἐκ μηροῦ τάμνε μαχαίρῃ</p>
<p><a>Λ844</a> ὀξὺ βέλος περιπευκές, ἀπ᾽ αὐτοῦ δ᾽ αἷμα κελαινὸν</p>
<p><a>Λ845</a> νίζ᾽ ὕδατι λιαρῷ, ἐπὶ δὲ ῥίζαν βάλε πικρὴν</p>
<p><a>Λ846</a> χερσὶ διατρίψας ὀδυνήφατον, ἥ οἱ ἁπάσας</p>
<p><a>Λ847</a> ἔσχ᾽ ὀδύνας: τὸ μὲν ἕλκος ἐτέρσετο, παύσατο δ᾽ αἷμα.</p>
<h4 class="C2">Book 12</h4><p><a>Μ1</a> ὣς ὃ μὲν ἐν κλισίῃσι Μενοιτίου ἄλκιμος υἱὸς</p>
<p><a>Μ2</a> ἰᾶτ᾽ Εὐρύπυλον βεβλημένον: οἳ δὲ μάχοντο</p>
<p><a>Μ3</a> Ἀργεῖοι καὶ Τρῶες ὁμιλαδόν: οὐδ᾽ ἄρ᾽ ἔμελλε</p>
<p><a>Μ4</a> τάφρος ἔτι σχήσειν Δαναῶν καὶ τεῖχος ὕπερθεν</p>
<p><a>Μ5</a> εὐρύ, τὸ ποιήσαντο νεῶν ὕπερ, ἀμφὶ δὲ τάφρον</p>
<p><a>Μ6</a> ἤλασαν: οὐδὲ θεοῖσι δόσαν κλειτὰς ἑκατόμβας:</p>
<p><a>Μ7</a> ὄφρά σφιν νῆάς τε θοὰς καὶ ληΐδα πολλὴν</p>
<p><a>Μ8</a> ἐντὸς ἔχον ῥύοιτο: θεῶν δ᾽ ἀέκητι τέτυκτο</p>
<p><a>Μ9</a> ἀθανάτων: τὸ καὶ οὔ τι πολὺν χρόνον ἔμπεδον ἦεν.</p>
<p><a>Μ10</a> ὄφρα μὲν Ἕκτωρ ζωὸς ἔην καὶ μήνι᾽ Ἀχιλλεὺς</p>
<p><a>Μ11</a> καὶ Πριάμοιο ἄνακτος ἀπόρθητος πόλις ἔπλεν,</p>
<p><a>Μ12</a> τόφρα δὲ καὶ μέγα τεῖχος Ἀχαιῶν ἔμπεδον ἦεν.</p>
<p><a>Μ13</a> αὐτὰρ ἐπεὶ κατὰ μὲν Τρώων θάνον ὅσσοι ἄριστοι,</p>
<p><a>Μ14</a> πολλοὶ δ᾽ Ἀργείων οἳ μὲν δάμεν, οἳ δὲ λίποντο,</p>
<p><a>Μ15</a> πέρθετο δὲ Πριάμοιο πόλις δεκάτῳ ἐνιαυτῷ,</p>
<p><a>Μ16</a> Ἀργεῖοι δ᾽ ἐν νηυσὶ φίλην ἐς πατρίδ᾽ ἔβησαν,</p>
<p><a>Μ17</a> δὴ τότε μητιόωντο Ποσειδάων καὶ Ἀπόλλων</p>
<p><a>Μ18</a> τεῖχος ἀμαλδῦναι ποταμῶν μένος εἰσαγαγόντες.</p>
<p><a>Μ19</a> ὅσσοι ἀπ᾽ Ἰδαίων ὀρέων ἅλα δὲ προρέουσι,</p>
<p><a>Μ20</a> Ῥῆσός θ᾽ Ἑπτάπορός τε Κάρησός τε Ῥοδίος τε</p>
<p><a>Μ21</a> Γρήνικός τε καὶ Αἴσηπος δῖός τε Σκάμανδρος</p>
<p><a>Μ22</a> καὶ Σιμόεις, ὅθι πολλὰ βοάγρια καὶ τρυφάλειαι</p>
<p><a>Μ23</a> κάππεσον ἐν κονίῃσι καὶ ἡμιθέων γένος ἀνδρῶν:</p>
<p><a>Μ24</a> τῶν πάντων ὁμόσε στόματ᾽ ἔτραπε Φοῖβος Ἀπόλλων,</p>
<p><a>Μ25</a> ἐννῆμαρ δ᾽ ἐς τεῖχος ἵει ῥόον: ὗε δ᾽ ἄρα Ζεὺς</p>
<p><a>Μ26</a> συνεχές, ὄφρά κε θᾶσσον ἁλίπλοα τείχεα θείη.</p>
<p><a>Μ27</a> αὐτὸς δ᾽ ἐννοσίγαιος ἔχων χείρεσσι τρίαιναν</p>
<p><a>Μ28</a> ἡγεῖτ᾽, ἐκ δ᾽ ἄρα πάντα θεμείλια κύμασι πέμπε</p>
<p><a>Μ29</a> φιτρῶν καὶ λάων, τὰ θέσαν μογέοντες Ἀχαιοί,</p>
<p><a>Μ30</a> λεῖα δ᾽ ἐποίησεν παρ᾽ ἀγάρροον Ἑλλήσποντον,</p>
<p><a>Μ31</a> αὖτις δ᾽ ἠϊόνα μεγάλην ψαμάθοισι κάλυψε</p>
<p><a>Μ32</a> τεῖχος ἀμαλδύνας: ποταμοὺς δ᾽ ἔτρεψε νέεσθαι</p>
<p><a>Μ33</a> κὰρ ῥόον, ᾗ περ πρόσθεν ἵεν καλλίρροον ὕδωρ.</p>
<p><a>Μ34</a> ὣς ἄρ᾽ ἔμελλον ὄπισθε Ποσειδάων καὶ Ἀπόλλων</p>
<p><a>Μ35</a> θησέμεναι: τότε δ᾽ ἀμφὶ μάχη ἐνοπή τε δεδήει</p>
<p><a>Μ36</a> τεῖχος ἐΰδμητον, κανάχιζε δὲ δούρατα πύργων</p>
<p><a>Μ37</a> βαλλόμεν᾽: Ἀργεῖοι δὲ Διὸς μάστιγι δαμέντες</p>
<p><a>Μ38</a> νηυσὶν ἔπι γλαφυρῇσιν ἐελμένοι ἰσχανόωντο</p>
<p><a>Μ39</a> Ἕκτορα δειδιότες, κρατερὸν μήστωρα φόβοιο:</p>
<p><a>Μ40</a> αὐτὰρ ὅ γ᾽ ὡς τὸ πρόσθεν ἐμάρνατο ἶσος ἀέλλῃ:</p>
<p><a>Μ41</a> ὡς δ᾽ ὅτ᾽ ἂν ἔν τε κύνεσσι καὶ ἀνδράσι θηρευτῇσι</p>
<p><a>Μ42</a> κάπριος ἠὲ λέων στρέφεται σθένεϊ βλεμεαίνων:</p>
<p><a>Μ43</a> οἳ δέ τε πυργηδὸν σφέας αὐτοὺς ἀρτύναντες</p>
<p><a>Μ44</a> ἀντίον ἵστανται καὶ ἀκοντίζουσι θαμειὰς</p>
<p><a>Μ45</a> αἰχμὰς ἐκ χειρῶν: τοῦ δ᾽ οὔ ποτε κυδάλιμον κῆρ</p>
<p><a>Μ46</a> ταρβεῖ οὐδὲ φοβεῖται, ἀγηνορίη δέ μιν ἔκτα:</p>
<p><a>Μ47</a> ταρφέα τε στρέφεται στίχας ἀνδρῶν πειρητίζων:</p>
<p><a>Μ48</a> ὅππῃ τ᾽ ἰθύσῃ τῇ εἴκουσι στίχες ἀνδρῶν:</p>
<p><a>Μ49</a> ὣς Ἕκτωρ ἀν᾽ ὅμιλον ἰὼν ἐλλίσσεθ᾽ ἑταίρους</p>
<p><a>Μ50</a> τάφρον ἐποτρύνων διαβαινέμεν: οὐδέ οἱ ἵπποι</p>
<p><a>Μ51</a> τόλμων ὠκύποδες, μάλα δὲ χρεμέτιζον ἐπ᾽ ἄκρῳ</p>
<p><a>Μ52</a> χείλει ἐφεσταότες: ἀπὸ γὰρ δειδίσσετο τάφρος</p>
<p><a>Μ53</a> εὐρεῖ᾽, οὔτ᾽ ἄρ᾽ ὑπερθορέειν σχεδὸν οὔτε περῆσαι</p>
<p><a>Μ54</a> ῥηϊδίη: κρημνοὶ γὰρ ἐπηρεφέες περὶ πᾶσαν</p>
<p><a>Μ55</a> ἕστασαν ἀμφοτέρωθεν, ὕπερθεν δὲ σκολόπεσσιν</p>
<p><a>Μ56</a> ὀξέσιν ἠρήρει, τοὺς ἵστασαν υἷες Ἀχαιῶν</p>
<p><a>Μ57</a> πυκνοὺς καὶ μεγάλους δηΐων ἀνδρῶν ἀλεωρήν.</p>
<p><a>Μ58</a> ἔνθ᾽ οὔ κεν ῥέα ἵππος ἐΰτροχον ἅρμα τιταίνων</p>
<p><a>Μ59</a> ἐσβαίη, πεζοὶ δὲ μενοίνεον εἰ τελέουσι.</p>
<p><a>Μ60</a> δὴ τότε Πουλυδάμας θρασὺν Ἕκτορα εἶπε παραστάς:</p>
<p><a>Μ61</a> Ἕκτορ τ᾽ ἠδ᾽ ἄλλοι Τρώων ἀγοὶ ἠδ᾽ ἐπικούρων</p>
<p><a>Μ62</a> ἀφραδέως διὰ τάφρον ἐλαύνομεν ὠκέας ἵππους:</p>
<p><a>Μ63</a> ἣ δὲ μάλ᾽ ἀργαλέη περάαν: σκόλοπες γὰρ ἐν αὐτῇ</p>
<p><a>Μ64</a> ὀξέες ἑστᾶσιν, ποτὶ δ᾽ αὐτοὺς τεῖχος Ἀχαιῶν,</p>
<p><a>Μ65</a> ἔνθ᾽ οὔ πως ἔστιν καταβήμεναι οὐδὲ μάχεσθαι</p>
<p><a>Μ66</a> ἱππεῦσι: στεῖνος γάρ, ὅθι τρώσεσθαι ὀΐω.</p>
<p><a>Μ67</a> εἰ μὲν γὰρ τοὺς πάγχυ κακὰ φρονέων ἀλαπάζει</p>
<p><a>Μ68</a> Ζεὺς ὑψιβρεμέτης, Τρώεσσι δὲ ἵετ᾽ ἀρήγειν,</p>
<p><a>Μ69</a> ἦ τ᾽ ἂν ἔγωγ᾽ ἐθέλοιμι καὶ αὐτίκα τοῦτο γενέσθαι,</p>
<p><a>Μ70</a> νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς:</p>
<p><a>Μ71</a> εἰ δέ χ᾽ ὑποστρέψωσι, παλίωξις δὲ γένηται</p>
<p><a>Μ72</a> ἐκ νηῶν καὶ τάφρῳ ἐνιπλήξωμεν ὀρυκτῇ,</p>
<p><a>Μ73</a> οὐκέτ᾽ ἔπειτ᾽ ὀΐω οὐδ᾽ ἄγγελον ἀπονέεσθαι</p>
<p><a>Μ74</a> ἄψορρον προτὶ ἄστυ ἑλιχθέντων ὑπ᾽ Ἀχαιῶν.</p>
<p><a>Μ75</a> ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</p>
<p><a>Μ76</a> ἵππους μὲν θεράποντες ἐρυκόντων ἐπὶ τάφρῳ,</p>
<p><a>Μ77</a> αὐτοὶ δὲ πρυλέες σὺν τεύχεσι θωρηχθέντες</p>
<p><a>Μ78</a> Ἕκτορι πάντες ἑπώμεθ᾽ ἀολλέες: αὐτὰρ Ἀχαιοὶ</p>
<p><a>Μ79</a> οὐ μενέουσ᾽ εἰ δή σφιν ὀλέθρου πείρατ᾽ ἐφῆπται.</p>
<p><a>Μ80</a> ὣς φάτο Πουλυδάμας, ἅδε δ᾽ Ἕκτορι μῦθος ἀπήμων,</p>
<p><a>Μ81</a> αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε.</p>
<p><a>Μ82</a> οὐδὲ μὲν ἄλλοι Τρῶες ἐφ᾽ ἵππων ἠγερέθοντο,</p>
<p><a>Μ83</a> ἀλλ᾽ ἀπὸ πάντες ὄρουσαν, ἐπεὶ ἴδον Ἕκτορα δῖον.</p>
<p><a>Μ84</a> ἡνιόχῳ μὲν ἔπειτα ἑῷ ἐπέτελλεν ἕκαστος</p>
<p><a>Μ85</a> ἵππους εὖ κατὰ κόσμον ἐρυκέμεν αὖθ᾽ ἐπὶ τάφρῳ:</p>
<p><a>Μ86</a> οἳ δὲ διαστάντες σφέας αὐτοὺς ἀρτύναντες</p>
<p><a>Μ87</a> πένταχα κοσμηθέντες ἅμ᾽ ἡγεμόνεσσιν ἕποντο.</p>
<p><a>Μ88</a> οἳ μὲν ἅμ᾽ Ἕκτορ᾽ ἴσαν καὶ ἀμύμονι Πουλυδάμαντι,</p>
<p><a>Μ89</a> οἳ πλεῖστοι καὶ ἄριστοι ἔσαν, μέμασαν δὲ μάλιστα</p>
<p><a>Μ90</a> τεῖχος ῥηξάμενοι κοίλῃς ἐπὶ νηυσὶ μάχεσθαι.</p>
<p><a>Μ91</a> καί σφιν Κεβριόνης τρίτος εἵπετο: πὰρ δ᾽ ἄρ᾽ ὄχεσφιν</p>
<p><a>Μ92</a> ἄλλον Κεβριόναο χερείονα κάλλιπεν Ἕκτωρ.</p>
<p><a>Μ93</a> τῶν δ᾽ ἑτέρων Πάρις ἦρχε καὶ Ἀλκάθοος καὶ Ἀγήνωρ,</p>
<p><a>Μ94</a> τῶν δὲ τρίτων Ἕλενος καὶ Δηΐφοβος θεοειδὴς</p>
<p><a>Μ95</a> υἷε δύω Πριάμοιο: τρίτος δ᾽ ἦν Ἄσιος ἥρως</p>
<p><a>Μ96</a> Ἄσιος Ὑρτακίδης, ὃν Ἀρίσβηθεν φέρον ἵπποι</p>
<p><a>Μ97</a> αἴθωνες μεγάλοι ποταμοῦ ἄπο Σελλήεντος.</p>
<p><a>Μ98</a> τῶν δὲ τετάρτων ἦρχεν ἐῢς πάϊς Ἀγχίσαο</p>
<p><a>Μ99</a> Αἰνείας, ἅμα τῷ γε δύω Ἀντήνορος υἷε</p>
<p><a>Μ100</a> Ἀρχέλοχός τ᾽ Ἀκάμας τε μάχης εὖ εἰδότε πάσης.</p>
<p><a>Μ101</a> Σαρπηδὼν δ᾽ ἡγήσατ᾽ ἀγακλειτῶν ἐπικούρων,</p>
<p><a>Μ102</a> πρὸς δ᾽ ἕλετο Γλαῦκον καὶ ἀρήϊον Ἀστεροπαῖον:</p>
<p><a>Μ103</a> οἳ γάρ οἱ εἴσαντο διακριδὸν εἶναι ἄριστοι</p>
<p><a>Μ104</a> τῶν ἄλλων μετά γ᾽ αὐτόν: ὃ δ᾽ ἔπρεπε καὶ διὰ πάντων.</p>
<p><a>Μ105</a> οἳ δ᾽ ἐπεὶ ἀλλήλους ἄραρον τυκτῇσι βόεσσι</p>
<p><a>Μ106</a> βάν ῥ᾽ ἰθὺς Δαναῶν λελιημένοι, οὐδ᾽ ἔτ᾽ ἔφαντο</p>
<p><a>Μ107</a> σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι.</p>
<p><a>Μ108</a> ἔνθ᾽ ἄλλοι Τρῶες τηλεκλειτοί τ᾽ ἐπίκουροι</p>
<p><a>Μ109</a> βουλῇ Πουλυδάμαντος ἀμωμήτοιο πίθοντο:</p>
<p><a>Μ110</a> ἀλλ᾽ οὐχ Ὑρτακίδης ἔθελ᾽ Ἄσιος ὄρχαμος ἀνδρῶν</p>
<p><a>Μ111</a> αὖθι λιπεῖν ἵππους τε καὶ ἡνίοχον θεράποντα,</p>
<p><a>Μ112</a> ἀλλὰ σὺν αὐτοῖσιν πέλασεν νήεσσι θοῇσι</p>
<p><a>Μ113</a> νήπιος, οὐδ᾽ ἄρ᾽ ἔμελλε κακὰς ὑπὸ κῆρας ἀλύξας</p>
<p><a>Μ114</a> ἵπποισιν καὶ ὄχεσφιν ἀγαλλόμενος παρὰ νηῶν</p>
<p><a>Μ115</a> ἂψ ἀπονοστήσειν προτὶ Ἴλιον ἠνεμόεσσαν:</p>
<p><a>Μ116</a> πρόσθεν γάρ μιν μοῖρα δυσώνυμος ἀμφεκάλυψεν</p>
<p><a>Μ117</a> ἔγχεϊ Ἰδομενῆος ἀγαυοῦ Δευκαλίδαο.</p>
<p><a>Μ118</a> εἴσατο γὰρ νηῶν ἐπ᾽ ἀριστερά, τῇ περ Ἀχαιοὶ</p>
<p><a>Μ119</a> ἐκ πεδίου νίσοντο σὺν ἵπποισιν καὶ ὄχεσφι:</p>
<p><a>Μ120</a> τῇ ῥ᾽ ἵππους τε καὶ ἅρμα διήλασεν, οὐδὲ πύλῃσιν</p>
<p><a>Μ121</a> εὗρ᾽ ἐπικεκλιμένας σανίδας καὶ μακρὸν ὀχῆα,</p>
<p><a>Μ122</a> ἀλλ᾽ ἀναπεπταμένας ἔχον ἀνέρες, εἴ τιν᾽ ἑταίρων</p>
<p><a>Μ123</a> ἐκ πολέμου φεύγοντα σαώσειαν μετὰ νῆας.</p>
<p><a>Μ124</a> τῇ ῥ᾽ ἰθὺς φρονέων ἵππους ἔχε, τοὶ δ᾽ ἅμ᾽ ἕποντο</p>
<p><a>Μ125</a> ὀξέα κεκλήγοντες: ἔφαντο γὰρ οὐκ ἔτ᾽ Ἀχαιοὺς</p>
<p><a>Μ126</a> σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι</p>
<p><a>Μ127</a> νήπιοι, ἐν δὲ πύλῃσι δύ᾽ ἀνέρας εὗρον ἀρίστους</p>
<p><a>Μ128</a> υἷας ὑπερθύμους Λαπιθάων αἰχμητάων,</p>
<p><a>Μ129</a> τὸν μὲν Πειριθόου υἷα κρατερὸν Πολυποίτην,</p>
<p><a>Μ130</a> τὸν δὲ Λεοντῆα βροτολοιγῷ ἶσον Ἄρηϊ.</p>
<p><a>Μ131</a> τὼ μὲν ἄρα προπάροιθε πυλάων ὑψηλάων</p>
<p><a>Μ132</a> ἕστασαν ὡς ὅτε τε δρύες οὔρεσιν ὑψικάρηνοι,</p>
<p><a>Μ133</a> αἵ τ᾽ ἄνεμον μίμνουσι καὶ ὑετὸν ἤματα πάντα</p>
<p><a>Μ134</a> ῥίζῃσιν μεγάλῃσι διηνεκέεσσ᾽ ἀραρυῖαι:</p>
<p><a>Μ135</a> ὣς ἄρα τὼ χείρεσσι πεποιθότες ἠδὲ βίηφι</p>
<p><a>Μ136</a> μίμνον ἐπερχόμενον μέγαν Ἄσιον οὐδὲ φέβοντο.</p>
<p><a>Μ137</a> οἳ δ᾽ ἰθὺς πρὸς τεῖχος ἐΰδμητον βόας αὔας</p>
<p><a>Μ138</a> ὑψόσ᾽ ἀνασχόμενοι ἔκιον μεγάλῳ ἀλαλητῷ</p>
<p><a>Μ139</a> Ἄσιον ἀμφὶ ἄνακτα καὶ Ἰαμενὸν καὶ Ὀρέστην</p>
<p><a>Μ140</a> Ἀσιάδην τ᾽ Ἀδάμαντα Θόωνά τε Οἰνόμαόν τε.</p>
<p><a>Μ141</a> οἳ δ᾽ ἤτοι εἷος μὲν ἐϋκνήμιδας Ἀχαιοὺς</p>
<p><a>Μ142</a> ὄρνυον ἔνδον ἐόντες ἀμύνεσθαι περὶ νηῶν:</p>
<p><a>Μ143</a> αὐτὰρ ἐπεὶ δὴ τεῖχος ἐπεσσυμένους ἐνόησαν</p>
<p><a>Μ144</a> Τρῶας, ἀτὰρ Δαναῶν γένετο ἰαχή τε φόβος τε,</p>
<p><a>Μ145</a> ἐκ δὲ τὼ ἀΐξαντε πυλάων πρόσθε μαχέσθην</p>
<p><a>Μ146</a> ἀγροτέροισι σύεσσιν ἐοικότε, τώ τ᾽ ἐν ὄρεσσιν</p>
<p><a>Μ147</a> ἀνδρῶν ἠδὲ κυνῶν δέχαται κολοσυρτὸν ἰόντα,</p>
<p><a>Μ148</a> δοχμώ τ᾽ ἀΐσσοντε περὶ σφίσιν ἄγνυτον ὕλην</p>
<p><a>Μ149</a> πρυμνὴν ἐκτάμνοντες, ὑπαὶ δέ τε κόμπος ὀδόντων</p>
<p><a>Μ150</a> γίγνεται εἰς ὅ κέ τίς τε βαλὼν ἐκ θυμὸν ἕληται:</p>
<p><a>Μ151</a> ὣς τῶν κόμπει χαλκὸς ἐπὶ στήθεσσι φαεινὸς</p>
<p><a>Μ152</a> ἄντην βαλλομένων: μάλα γὰρ κρατερῶς ἐμάχοντο</p>
<p><a>Μ153</a> λαοῖσιν καθύπερθε πεποιθότες ἠδὲ βίηφιν.</p>
<p><a>Μ154</a> οἳ δ᾽ ἄρα χερμαδίοισιν ἐϋδμήτων ἀπὸ πύργων</p>
<p><a>Μ155</a> βάλλον ἀμυνόμενοι σφῶν τ᾽ αὐτῶν καὶ κλισιάων</p>
<p><a>Μ156</a> νηῶν τ᾽ ὠκυπόρων: νιφάδες δ᾽ ὡς πῖπτον ἔραζε,</p>
<p><a>Μ157</a> ἅς τ᾽ ἄνεμος ζαὴς νέφεα σκιόεντα δονήσας</p>
<p><a>Μ158</a> ταρφειὰς κατέχευεν ἐπὶ χθονὶ πουλυβοτείρῃ:</p>
<p><a>Μ159</a> ὣς τῶν ἐκ χειρῶν βέλεα ῥέον ἠμὲν Ἀχαιῶν</p>
<p><a>Μ160</a> ἠδὲ καὶ ἐκ Τρώων: κόρυθες δ᾽ ἀμφ᾽ αὖον ἀΰτευν</p>
<p><a>Μ161</a> βαλλομένων μυλάκεσσι καὶ ἀσπίδες ὀμφαλόεσσαι.</p>
<p><a>Μ162</a> δή ῥα τότ᾽ ᾤμωξεν καὶ ὣ πεπλήγετο μηρὼ</p>
<p><a>Μ163</a> Ἄσιος Ὑρτακίδης, καὶ ἀλαστήσας ἔπος ηὔδα:</p>
<p><a>Μ164</a> Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο</p>
<p><a>Μ165</a> πάγχυ μάλ᾽: οὐ γὰρ ἔγωγ᾽ ἐφάμην ἥρωας Ἀχαιοὺς</p>
<p><a>Μ166</a> σχήσειν ἡμέτερόν γε μένος καὶ χεῖρας ἀάπτους.</p>
<p><a>Μ167</a> οἳ δ᾽, ὥς τε σφῆκες μέσον αἰόλοι ἠὲ μέλισσαι</p>
<p><a>Μ168</a> οἰκία ποιήσωνται ὁδῷ ἔπι παιπαλοέσσῃ,</p>
<p><a>Μ169</a> οὐδ᾽ ἀπολείπουσιν κοῖλον δόμον, ἀλλὰ μένοντες</p>
<p><a>Μ170</a> ἄνδρας θηρητῆρας ἀμύνονται περὶ τέκνων,</p>
<p><a>Μ171</a> ὣς οἵ γ᾽ οὐκ ἐθέλουσι πυλάων καὶ δύ᾽ ἐόντε</p>
<p><a>Μ172</a> χάσσασθαι πρίν γ᾽ ἠὲ κατακτάμεν ἠὲ ἁλῶναι.</p>
<p><a>Μ173</a> ὣς ἔφατ᾽, οὐδὲ Διὸς πεῖθε φρένα ταῦτ᾽ ἀγορεύων:</p>
<p><a>Μ174</a> Ἕκτορι γάρ οἱ θυμὸς ἐβούλετο κῦδος ὀρέξαι.</p>
<p><a>Μ175</a> ἄλλοι δ᾽ ἀμφ᾽ ἄλλῃσι μάχην ἐμάχοντο πύλῃσιν:</p>
<p><a>Μ176</a> ἀργαλέον δέ με ταῦτα θεὸν ὣς πάντ᾽ ἀγορεῦσαι:</p>
<p><a>Μ177</a> πάντῃ γὰρ περὶ τεῖχος ὀρώρει θεσπιδαὲς πῦρ</p>
<p><a>Μ178</a> λάϊνον: Ἀργεῖοι δὲ καὶ ἀχνύμενοί περ ἀνάγκῃ</p>
<p><a>Μ179</a> νηῶν ἠμύνοντο: θεοὶ δ᾽ ἀκαχήατο θυμὸν</p>
<p><a>Μ180</a> πάντες ὅσοι Δαναοῖσι μάχης ἐπιτάρροθοι ἦσαν.</p>
<p><a>Μ181</a> σὺν δ᾽ ἔβαλον Λαπίθαι πόλεμον καὶ δηϊοτῆτα.</p>
<p><a>Μ182</a> ἔνθ᾽ αὖ Πειριθόου υἱὸς κρατερὸς Πολυποίτης</p>
<p><a>Μ183</a> δουρὶ βάλεν Δάμασον κυνέης διὰ χαλκοπαρῄου:</p>
<p><a>Μ184</a> οὐδ᾽ ἄρα χαλκείη κόρυς ἔσχεθεν, ἀλλὰ διὰ πρὸ</p>
<p><a>Μ185</a> αἰχμὴ χαλκείη ῥῆξ᾽ ὀστέον, ἐγκέφαλος δὲ</p>
<p><a>Μ186</a> ἔνδον ἅπας πεπάλακτο: δάμασσε δέ μιν μεμαῶτα:</p>
<p><a>Μ187</a> αὐτὰρ ἔπειτα Πύλωνα καὶ Ὄρμενον ἐξενάριξεν.</p>
<p><a>Μ188</a> υἱὸν δ᾽ Ἀντιμάχοιο Λεοντεὺς ὄζος Ἄρηος</p>
<p><a>Μ189</a> Ἱππόμαχον βάλε δουρὶ κατὰ ζωστῆρα τυχήσας.</p>
<p><a>Μ190</a> αὖτις δ᾽ ἐκ κολεοῖο ἐρυσσάμενος ξίφος ὀξὺ</p>
<p><a>Μ191</a> Ἀντιφάτην μὲν πρῶτον ἐπαΐξας δι᾽ ὁμίλου</p>
<p><a>Μ192</a> πλῆξ᾽ αὐτοσχεδίην: ὃ δ᾽ ἄρ᾽ ὕπτιος οὔδει ἐρείσθη:</p>
<p><a>Μ193</a> αὐτὰρ ἔπειτα Μένωνα καὶ Ἰαμενὸν καὶ Ὀρέστην</p>
<p><a>Μ194</a> πάντας ἐπασσυτέρους πέλασε χθονὶ πουλυβοτείρῃ.</p>
<p><a>Μ195</a> ὄφρ᾽ οἳ τοὺς ἐνάριζον ἀπ᾽ ἔντεα μαρμαίροντα,</p>
<p><a>Μ196</a> τόφρ᾽ οἳ Πουλυδάμαντι καὶ Ἕκτορι κοῦροι ἕποντο,</p>
<p><a>Μ197</a> οἳ πλεῖστοι καὶ ἄριστοι ἔσαν, μέμασαν δὲ μάλιστα</p>
<p><a>Μ198</a> τεῖχός τε ῥήξειν καὶ ἐνιπρήσειν πυρὶ νῆας,</p>
<p><a>Μ199</a> οἵ ῥ᾽ ἔτι μερμήριζον ἐφεσταότες παρὰ τάφρῳ.</p>
<p><a>Μ200</a> ὄρνις γάρ σφιν ἐπῆλθε περησέμεναι μεμαῶσιν</p>
<p><a>Μ201</a> αἰετὸς ὑψιπέτης ἐπ᾽ ἀριστερὰ λαὸν ἐέργων</p>
<p><a>Μ202</a> φοινήεντα δράκοντα φέρων ὀνύχεσσι πέλωρον</p>
<p><a>Μ203</a> ζωὸν ἔτ᾽ ἀσπαίροντα, καὶ οὔ πω λήθετο χάρμης,</p>
<p><a>Μ204</a> κόψε γὰρ αὐτὸν ἔχοντα κατὰ στῆθος παρὰ δειρὴν</p>
<p><a>Μ205</a> ἰδνωθεὶς ὀπίσω: ὃ δ᾽ ἀπὸ ἕθεν ἧκε χαμᾶζε</p>
<p><a>Μ206</a> ἀλγήσας ὀδύνῃσι, μέσῳ δ᾽ ἐνὶ κάββαλ᾽ ὁμίλῳ,</p>
<p><a>Μ207</a> αὐτὸς δὲ κλάγξας πέτετο πνοιῇς ἀνέμοιο.</p>
<p><a>Μ208</a> Τρῶες δ᾽ ἐρρίγησαν ὅπως ἴδον αἰόλον ὄφιν</p>
<p><a>Μ209</a> κείμενον ἐν μέσσοισι Διὸς τέρας αἰγιόχοιο.</p>
<p><a>Μ210</a> δὴ τότε Πουλυδάμας θρασὺν Ἕκτορα εἶπε παραστάς:</p>
<p><a>Μ211</a> Ἕκτορ ἀεὶ μέν πώς μοι ἐπιπλήσσεις ἀγορῇσιν</p>
<p><a>Μ212</a> ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε</p>
<p><a>Μ213</a> δῆμον ἐόντα παρὲξ ἀγορευέμεν, οὔτ᾽ ἐνὶ βουλῇ</p>
<p><a>Μ214</a> οὔτέ ποτ᾽ ἐν πολέμῳ, σὸν δὲ κράτος αἰὲν ἀέξειν:</p>
<p><a>Μ215</a> νῦν αὖτ᾽ ἐξερέω ὥς μοι δοκεῖ εἶναι ἄριστα.</p>
<p><a>Μ216</a> μὴ ἴομεν Δαναοῖσι μαχησόμενοι περὶ νηῶν.</p>
<p><a>Μ217</a> ὧδε γὰρ ἐκτελέεσθαι ὀΐομαι, εἰ ἐτεόν γε</p>
<p><a>Μ218</a> Τρωσὶν ὅδ᾽ ὄρνις ἦλθε περησέμεναι μεμαῶσιν</p>
<p><a>Μ219</a> αἰετὸς ὑψιπέτης ἐπ᾽ ἀριστερὰ λαὸν ἐέργων</p>
<p><a>Μ220</a> φοινήεντα δράκοντα φέρων ὀνύχεσσι πέλωρον</p>
<p><a>Μ221</a> ζωόν: ἄφαρ δ᾽ ἀφέηκε πάρος φίλα οἰκί᾽ ἱκέσθαι,</p>
<p><a>Μ222</a> οὐδ᾽ ἐτέλεσσε φέρων δόμεναι τεκέεσσιν ἑοῖσιν.</p>
<p><a>Μ223</a> ὣς ἡμεῖς, εἴ πέρ τε πύλας καὶ τεῖχος Ἀχαιῶν</p>
<p><a>Μ224</a> ῥηξόμεθα σθένεϊ μεγάλῳ, εἴξωσι δ᾽ Ἀχαιοί,</p>
<p><a>Μ225</a> οὐ κόσμῳ παρὰ ναῦφιν ἐλευσόμεθ᾽ αὐτὰ κέλευθα:</p>
<p><a>Μ226</a> πολλοὺς γὰρ Τρώων καταλείψομεν, οὕς κεν Ἀχαιοὶ</p>
<p><a>Μ227</a> χαλκῷ δῃώσωσιν ἀμυνόμενοι περὶ νηῶν.</p>
<p><a>Μ228</a> ὧδέ χ᾽ ὑποκρίναιτο θεοπρόπος, ὃς σάφα θυμῷ</p>
<p><a>Μ229</a> εἰδείη τεράων καί οἱ πειθοίατο λαοί.</p>
<p><a>Μ230</a> τὸν δ᾽ ἄρ᾽ ὑπόδρα ἰδὼν προσέφη κορυθαίολος Ἕκτωρ:</p>
<p><a>Μ231</a> Πουλυδάμα, σὺ μὲν οὐκ ἔτ᾽ ἐμοὶ φίλα ταῦτ᾽ ἀγορεύεις:</p>
<p><a>Μ232</a> οἶσθα καὶ ἄλλον μῦθον ἀμείνονα τοῦδε νοῆσαι.</p>
<p><a>Μ233</a> εἰ δ᾽ ἐτεὸν δὴ τοῦτον ἀπὸ σπουδῆς ἀγορεύεις,</p>
<p><a>Μ234</a> ἐξ ἄρα δή τοι ἔπειτα θεοὶ φρένας ὤλεσαν αὐτοί,</p>
<p><a>Μ235</a> ὃς κέλεαι Ζηνὸς μὲν ἐριγδούποιο λαθέσθαι</p>
<p><a>Μ236</a> βουλέων, ἅς τέ μοι αὐτὸς ὑπέσχετο καὶ κατένευσε:</p>
<p><a>Μ237</a> τύνη δ᾽ οἰωνοῖσι τανυπτερύγεσσι κελεύεις</p>
<p><a>Μ238</a> πείθεσθαι, τῶν οὔ τι μετατρέπομ᾽ οὐδ᾽ ἀλεγίζω</p>
<p><a>Μ239</a> εἴτ᾽ ἐπὶ δεξί᾽ ἴωσι πρὸς ἠῶ τ᾽ ἠέλιόν τε,</p>
<p><a>Μ240</a> εἴτ᾽ ἐπ᾽ ἀριστερὰ τοί γε ποτὶ ζόφον ἠερόεντα.</p>
<p><a>Μ241</a> ἡμεῖς δὲ μεγάλοιο Διὸς πειθώμεθα βουλῇ,</p>
<p><a>Μ242</a> ὃς πᾶσι θνητοῖσι καὶ ἀθανάτοισιν ἀνάσσει.</p>
<p><a>Μ243</a> εἷς οἰωνὸς ἄριστος ἀμύνεσθαι περὶ πάτρης.</p>
<p><a>Μ244</a> τίπτε σὺ δείδοικας πόλεμον καὶ δηϊοτῆτα;</p>
<p><a>Μ245</a> εἴ περ γάρ τ᾽ ἄλλοι γε περὶ κτεινώμεθα πάντες</p>
<p><a>Μ246</a> νηυσὶν ἐπ᾽ Ἀργείων, σοὶ δ᾽ οὐ δέος ἔστ᾽ ἀπολέσθαι:</p>
<p><a>Μ247</a> οὐ γάρ τοι κραδίη μενεδήϊος οὐδὲ μαχήμων.</p>
<p><a>Μ248</a> εἰ δὲ σὺ δηϊοτῆτος ἀφέξεαι, ἠέ τιν᾽ ἄλλον</p>
<p><a>Μ249</a> παρφάμενος ἐπέεσσιν ἀποτρέψεις πολέμοιο,</p>
<p><a>Μ250</a> αὐτίκ᾽ ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.</p>
<p><a>Μ251</a> ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο</p>
<p><a>Μ252</a> ἠχῇ θεσπεσίῃ: ἐπὶ δὲ Ζεὺς τερπικέραυνος</p>
<p><a>Μ253</a> ὦρσεν ἀπ᾽ Ἰδαίων ὀρέων ἀνέμοιο θύελλαν,</p>
<p><a>Μ254</a> ἥ ῥ᾽ ἰθὺς νηῶν κονίην φέρεν: αὐτὰρ Ἀχαιῶν</p>
<p><a>Μ255</a> θέλγε νόον, Τρωσὶν δὲ καὶ Ἕκτορι κῦδος ὄπαζε.</p>
<p><a>Μ256</a> τοῦ περ δὴ τεράεσσι πεποιθότες ἠδὲ βίηφι</p>
<p><a>Μ257</a> ῥήγνυσθαι μέγα τεῖχος Ἀχαιῶν πειρήτιζον.</p>
<p><a>Μ258</a> κρόσσας μὲν πύργων ἔρυον, καὶ ἔρειπον ἐπάλξεις,</p>
<p><a>Μ259</a> στήλας τε προβλῆτας ἐμόχλεον, ἃς ἄρ᾽ Ἀχαιοὶ</p>
<p><a>Μ260</a> πρώτας ἐν γαίῃ θέσαν ἔμμεναι ἔχματα πύργων.</p>
<p><a>Μ261</a> τὰς οἵ γ᾽ αὐέρυον, ἔλποντο δὲ τεῖχος Ἀχαιῶν</p>
<p><a>Μ262</a> ῥήξειν: οὐδέ νύ πω Δαναοὶ χάζοντο κελεύθου,</p>
<p><a>Μ263</a> ἀλλ᾽ οἵ γε ῥινοῖσι βοῶν φράξαντες ἐπάλξεις</p>
<p><a>Μ264</a> βάλλον ἀπ᾽ αὐτάων δηΐους ὑπὸ τεῖχος ἰόντας.</p>
<p><a>Μ265</a> ἀμφοτέρω δ᾽ Αἴαντε κελευτιόωντ᾽ ἐπὶ πύργων</p>
<p><a>Μ266</a> πάντοσε φοιτήτην μένος ὀτρύνοντες Ἀχαιῶν.</p>
<p><a>Μ267</a> ἄλλον μειλιχίοις, ἄλλον στερεοῖς ἐπέεσσι</p>
<p><a>Μ268</a> νείκεον, ὅν τινα πάγχυ μάχης μεθιέντα ἴδοιεν:</p>
<p><a>Μ269</a> ὦ φίλοι Ἀργείων ὅς τ᾽ ἔξοχος ὅς τε μεσήεις</p>
<p><a>Μ270</a> ὅς τε χερειότερος, ἐπεὶ οὔ πω πάντες ὁμοῖοι</p>
<p><a>Μ271</a> ἀνέρες ἐν πολέμῳ, νῦν ἔπλετο ἔργον ἅπασι:</p>
<p><a>Μ272</a> καὶ δ᾽ αὐτοὶ τόδε που γιγνώσκετε. μή τις ὀπίσσω</p>
<p><a>Μ273</a> τετράφθω ποτὶ νῆας ὁμοκλητῆρος ἀκούσας,</p>
<p><a>Μ274</a> ἀλλὰ πρόσω ἵεσθε καὶ ἀλλήλοισι κέλεσθε,</p>
<p><a>Μ275</a> αἴ κε Ζεὺς δώῃσιν Ὀλύμπιος ἀστεροπητὴς</p>
<p><a>Μ276</a> νεῖκος ἀπωσαμένους δηΐους προτὶ ἄστυ δίεσθαι.</p>
<p><a>Μ277</a> ὣς τώ γε προβοῶντε μάχην ὄτρυνον Ἀχαιῶν.</p>
<p><a>Μ278</a> τῶν δ᾽, ὥς τε νιφάδες χιόνος πίπτωσι θαμειαὶ</p>
<p><a>Μ279</a> ἤματι χειμερίῳ, ὅτε τ᾽ ὤρετο μητίετα Ζεὺς</p>
<p><a>Μ280</a> νιφέμεν ἀνθρώποισι πιφαυσκόμενος τὰ ἃ κῆλα:</p>
<p><a>Μ281</a> κοιμήσας δ᾽ ἀνέμους χέει ἔμπεδον, ὄφρα καλύψῃ</p>
<p><a>Μ282</a> ὑψηλῶν ὀρέων κορυφὰς καὶ πρώονας ἄκρους</p>
<p><a>Μ283</a> καὶ πεδία λωτοῦντα καὶ ἀνδρῶν πίονα ἔργα,</p>
<p><a>Μ284</a> καί τ᾽ ἐφ᾽ ἁλὸς πολιῆς κέχυται λιμέσιν τε καὶ ἀκταῖς,</p>
<p><a>Μ285</a> κῦμα δέ μιν προσπλάζον ἐρύκεται: ἄλλά τε πάντα</p>
<p><a>Μ286</a> εἴλυται καθύπερθ᾽, ὅτ᾽ ἐπιβρίσῃ Διὸς ὄμβρος:</p>
<p><a>Μ287</a> ὣς τῶν ἀμφοτέρωσε λίθοι πωτῶντο θαμειαί,</p>
<p><a>Μ288</a> αἱ μὲν ἄρ᾽ ἐς Τρῶας, αἱ δ᾽ ἐκ Τρώων ἐς Ἀχαιούς,</p>
<p><a>Μ289</a> βαλλομένων: τὸ δὲ τεῖχος ὕπερ πᾶν δοῦπος ὀρώρει.</p>
<p><a>Μ290</a> οὐδ᾽ ἄν πω τότε γε Τρῶες καὶ φαίδιμος Ἕκτωρ</p>
<p><a>Μ291</a> τείχεος ἐρρήξαντο πύλας καὶ μακρὸν ὀχῆα,</p>
<p><a>Μ292</a> εἰ μὴ ἄρ᾽ υἱὸν ἑὸν Σαρπηδόνα μητίετα Ζεὺς</p>
<p><a>Μ293</a> ὦρσεν ἐπ᾽ Ἀργείοισι λέονθ᾽ ὣς βουσὶν ἕλιξιν.</p>
<p><a>Μ294</a> αὐτίκα δ᾽ ἀσπίδα μὲν πρόσθ᾽ ἔσχετο πάντοσ᾽ ἐΐσην</p>
<p><a>Μ295</a> καλὴν χαλκείην ἐξήλατον, ἣν ἄρα χαλκεὺς</p>
<p><a>Μ296</a> ἤλασεν, ἔντοσθεν δὲ βοείας ῥάψε θαμειὰς</p>
<p><a>Μ297</a> χρυσείῃς ῥάβδοισι διηνεκέσιν περὶ κύκλον.</p>
<p><a>Μ298</a> τὴν ἄρ᾽ ὅ γε πρόσθε σχόμενος δύο δοῦρε τινάσσων</p>
<p><a>Μ299</a> βῆ ῥ᾽ ἴμεν ὥς τε λέων ὀρεσίτροφος, ὅς τ᾽ ἐπιδευὴς</p>
<p><a>Μ300</a> δηρὸν ἔῃ κρειῶν, κέλεται δέ ἑ θυμὸς ἀγήνωρ</p>
<p><a>Μ301</a> μήλων πειρήσοντα καὶ ἐς πυκινὸν δόμον ἐλθεῖν:</p>
<p><a>Μ302</a> εἴ περ γάρ χ᾽ εὕρῃσι παρ᾽ αὐτόφι βώτορας ἄνδρας</p>
<p><a>Μ303</a> σὺν κυσὶ καὶ δούρεσσι φυλάσσοντας περὶ μῆλα,</p>
<p><a>Μ304</a> οὔ ῥά τ᾽ ἀπείρητος μέμονε σταθμοῖο δίεσθαι,</p>
<p><a>Μ305</a> ἀλλ᾽ ὅ γ᾽ ἄρ᾽ ἢ ἥρπαξε μετάλμενος, ἠὲ καὶ αὐτὸς</p>
<p><a>Μ306</a> ἔβλητ᾽ ἐν πρώτοισι θοῆς ἀπὸ χειρὸς ἄκοντι:</p>
<p><a>Μ307</a> ὥς ῥα τότ᾽ ἀντίθεον Σαρπηδόνα θυμὸς ἀνῆκε</p>
<p><a>Μ308</a> τεῖχος ἐπαΐξαι διά τε ῥήξασθαι ἐπάλξεις.</p>
<p><a>Μ309</a> αὐτίκα δὲ Γλαῦκον προσέφη παῖδ᾽ Ἱππολόχοιο:</p>
<p><a>Μ310</a> Γλαῦκε τί ἢ δὴ νῶϊ τετιμήμεσθα μάλιστα</p>
<p><a>Μ311</a> ἕδρῃ τε κρέασίν τε ἰδὲ πλείοις δεπάεσσιν</p>
<p><a>Μ312</a> ἐν Λυκίῃ, πάντες δὲ θεοὺς ὣς εἰσορόωσι,</p>
<p><a>Μ313</a> καὶ τέμενος νεμόμεσθα μέγα Ξάνθοιο παρ᾽ ὄχθας</p>
<p><a>Μ314</a> καλὸν φυταλιῆς καὶ ἀρούρης πυροφόροιο;</p>
<p><a>Μ315</a> τὼ νῦν χρὴ Λυκίοισι μέτα πρώτοισιν ἐόντας</p>
<p><a>Μ316</a> ἑστάμεν ἠδὲ μάχης καυστείρης ἀντιβολῆσαι,</p>
<p><a>Μ317</a> ὄφρά τις ὧδ᾽ εἴπῃ Λυκίων πύκα θωρηκτάων:</p>
<p><a>Μ318</a> οὐ μὰν ἀκλεέες Λυκίην κάτα κοιρανέουσιν</p>
<p><a>Μ319</a> ἡμέτεροι βασιλῆες, ἔδουσί τε πίονα μῆλα</p>
<p><a>Μ320</a> οἶνόν τ᾽ ἔξαιτον μελιηδέα: ἀλλ᾽ ἄρα καὶ ἲς</p>
<p><a>Μ321</a> ἐσθλή, ἐπεὶ Λυκίοισι μέτα πρώτοισι μάχονται.</p>
<p><a>Μ322</a> ὦ πέπον εἰ μὲν γὰρ πόλεμον περὶ τόνδε φυγόντε</p>
<p><a>Μ323</a> αἰεὶ δὴ μέλλοιμεν ἀγήρω τ᾽ ἀθανάτω τε</p>
<p><a>Μ324</a> ἔσσεσθ᾽, οὔτέ κεν αὐτὸς ἐνὶ πρώτοισι μαχοίμην</p>
<p><a>Μ325</a> οὔτέ κε σὲ στέλλοιμι μάχην ἐς κυδιάνειραν:</p>
<p><a>Μ326</a> νῦν δ᾽ ἔμπης γὰρ κῆρες ἐφεστᾶσιν θανάτοιο</p>
<p><a>Μ327</a> μυρίαι, ἃς οὐκ ἔστι φυγεῖν βροτὸν οὐδ᾽ ὑπαλύξαι,</p>
<p><a>Μ328</a> ἴομεν ἠέ τῳ εὖχος ὀρέξομεν ἠέ τις ἡμῖν.</p>
<p><a>Μ329</a> ὣς ἔφατ᾽, οὐδὲ Γλαῦκος ἀπετράπετ᾽ οὐδ᾽ ἀπίθησε:</p>
<p><a>Μ330</a> τὼ δ᾽ ἰθὺς βήτην Λυκίων μέγα ἔθνος ἄγοντε.</p>
<p><a>Μ331</a> τοὺς δὲ ἰδὼν ῥίγησ᾽ υἱὸς Πετεῶο Μενεσθεύς:</p>
<p><a>Μ332</a> τοῦ γὰρ δὴ πρὸς πύργον ἴσαν κακότητα φέροντες.</p>
<p><a>Μ333</a> πάπτηνεν δ᾽ ἀνὰ πύργον Ἀχαιῶν εἴ τιν᾽ ἴδοιτο</p>
<p><a>Μ334</a> ἡγεμόνων, ὅς τίς οἱ ἀρὴν ἑτάροισιν ἀμύναι:</p>
<p><a>Μ335</a> ἐς δ᾽ ἐνόησ᾽ Αἴαντε δύω πολέμου ἀκορήτω</p>
<p><a>Μ336</a> ἑσταότας, Τεῦκρόν τε νέον κλισίηθεν ἰόντα</p>
<p><a>Μ337</a> ἐγγύθεν: ἀλλ᾽ οὔ πώς οἱ ἔην βώσαντι γεγωνεῖν:</p>
<p><a>Μ338</a> τόσσος γὰρ κτύπος ἦεν, ἀϋτὴ δ᾽ οὐρανὸν ἷκε,</p>
<p><a>Μ339</a> βαλλομένων σακέων τε καὶ ἱπποκόμων τρυφαλειῶν</p>
<p><a>Μ340</a> καὶ πυλέων: πᾶσαι γὰρ ἐπώχατο, τοὶ δὲ κατ᾽ αὐτὰς</p>
<p><a>Μ341</a> ἱστάμενοι πειρῶντο βίῃ ῥήξαντες ἐσελθεῖν.</p>
<p><a>Μ342</a> αἶψα δ᾽ ἐπ᾽ Αἴαντα προΐει κήρυκα Θοώτην:</p>
<p><a>Μ343</a> ἔρχεο δῖε Θοῶτα, θέων Αἴαντα κάλεσσον,</p>
<p><a>Μ344</a> ἀμφοτέρω μὲν μᾶλλον: ὃ γάρ κ᾽ ὄχ᾽ ἄριστον ἁπάντων</p>
<p><a>Μ345</a> εἴη, ἐπεὶ τάχα τῇδε τετεύξεται αἰπὺς ὄλεθρος.</p>
<p><a>Μ346</a> ὧδε γὰρ ἔβρισαν Λυκίων ἀγοί, οἳ τὸ πάρος περ</p>
<p><a>Μ347</a> ζαχρηεῖς τελέθουσι κατὰ κρατερὰς ὑσμίνας.</p>
<p><a>Μ348</a> εἰ δέ σφιν καὶ κεῖθι πόνος καὶ νεῖκος ὄρωρεν,</p>
<p><a>Μ349</a> ἀλλά περ οἶος ἴτω Τελαμώνιος ἄλκιμος Αἴας,</p>
<p><a>Μ350</a> καί οἱ Τεῦκρος ἅμα σπέσθω τόξων ἐῢ εἰδώς.</p>
<p><a>Μ351</a> ὣς ἔφατ᾽, οὐδ᾽ ἄρα οἱ κῆρυξ ἀπίθησεν ἀκούσας,</p>
<p><a>Μ352</a> βῆ δὲ θέειν παρὰ τεῖχος Ἀχαιῶν χαλκοχιτώνων,</p>
<p><a>Μ353</a> στῆ δὲ παρ᾽ Αἰάντεσσι κιών, εἶθαρ δὲ προσηύδα:</p>
<p><a>Μ354</a> Αἴαντ᾽ Ἀργείων ἡγήτορε χαλκοχιτώνων</p>
<p><a>Μ355</a> ἠνώγει Πετεῶο διοτρεφέος φίλος υἱὸς</p>
<p><a>Μ356</a> κεῖσ᾽ ἴμεν, ὄφρα πόνοιο μίνυνθά περ ἀντιάσητον</p>
<p><a>Μ357</a> ἀμφοτέρω μὲν μᾶλλον: ὃ γάρ κ᾽ ὄχ᾽ ἄριστον ἁπάντων</p>
<p><a>Μ358</a> εἴη, ἐπεὶ τάχα κεῖθι τετεύξεται αἰπὺς ὄλεθρος:</p>
<p><a>Μ359</a> ὧδε γὰρ ἔβρισαν Λυκίων ἀγοί, οἳ τὸ πάρος περ</p>
<p><a>Μ360</a> ζαχρηεῖς τελέθουσι κατὰ κρατερὰς ὑσμίνας.</p>
<p><a>Μ361</a> εἰ δὲ καὶ ἐνθάδε περ πόλεμος καὶ νεῖκος ὄρωρεν,</p>
<p><a>Μ362</a> ἀλλά περ οἶος ἴτω Τελαμώνιος ἄλκιμος Αἴας,</p>
<p><a>Μ363</a> καί οἱ Τεῦκρος ἅμα σπέσθω τόξων ἐῢ εἰδώς.</p>
<p><a>Μ364</a> ὣς ἔφατ᾽, οὐδ᾽ ἀπίθησε μέγας Τελαμώνιος Αἴας.</p>
<p><a>Μ365</a> αὐτίκ᾽ Ὀϊλιάδην ἔπεα πτερόεντα προσηύδα:</p>
<p><a>Μ366</a> Αἶαν σφῶϊ μὲν αὖθι, σὺ καὶ κρατερὸς Λυκομήδης,</p>
<p><a>Μ367</a> ἑσταότες Δαναοὺς ὀτρύνετον ἶφι μάχεσθαι:</p>
<p><a>Μ368</a> αὐτὰρ ἐγὼ κεῖσ᾽ εἶμι καὶ ἀντιόω πολέμοιο:</p>
<p><a>Μ369</a> αἶψα δ᾽ ἐλεύσομαι αὖτις, ἐπὴν εὖ τοῖς ἐπαμύνω.</p>
<p><a>Μ370</a> ὣς ἄρα φωνήσας ἀπέβη Τελαμώνιος Αἴας,</p>
<p><a>Μ371</a> καί οἱ Τεῦκρος ἅμ᾽ ᾖε κασίγνητος καὶ ὄπατρος:</p>
<p><a>Μ372</a> τοῖς δ᾽ ἅμα Πανδίων Τεύκρου φέρε καμπύλα τόξα.</p>
<p><a>Μ373</a> εὖτε Μενεσθῆος μεγαθύμου πύργον ἵκοντο</p>
<p><a>Μ374</a> τείχεος ἐντὸς ἰόντες, ἐπειγομένοισι δ᾽ ἵκοντο,</p>
<p><a>Μ375</a> οἳ δ᾽ ἐπ᾽ ἐπάλξεις βαῖνον ἐρεμνῇ λαίλαπι ἶσοι</p>
<p><a>Μ376</a> ἴφθιμοι Λυκίων ἡγήτορες ἠδὲ μέδοντες:</p>
<p><a>Μ377</a> σὺν δ᾽ ἐβάλοντο μάχεσθαι ἐναντίον, ὦρτο δ᾽ ἀϋτή.</p>
<p><a>Μ378</a> Αἴας δὲ πρῶτος Τελαμώνιος ἄνδρα κατέκτα</p>
<p><a>Μ379</a> Σαρπήδοντος ἑταῖρον Ἐπικλῆα μεγάθυμον</p>
<p><a>Μ380</a> μαρμάρῳ ὀκριόεντι βαλών, ὅ ῥα τείχεος ἐντὸς</p>
<p><a>Μ381</a> κεῖτο μέγας παρ᾽ ἔπαλξιν ὑπέρτατος: οὐδέ κέ μιν ῥέα</p>
<p><a>Μ382</a> χείρεσσ᾽ ἀμφοτέρῃς ἔχοι ἀνὴρ οὐδὲ μάλ᾽ ἡβῶν,</p>
<p><a>Μ383</a> οἷοι νῦν βροτοί εἰσ᾽: ὃ δ᾽ ἄρ᾽ ὑψόθεν ἔμβαλ᾽ ἀείρας,</p>
<p><a>Μ384</a> θλάσσε δὲ τετράφαλον κυνέην, σὺν δ᾽ ὀστέ᾽ ἄραξε</p>
<p><a>Μ385</a> πάντ᾽ ἄμυδις κεφαλῆς: ὃ δ᾽ ἄρ᾽ ἀρνευτῆρι ἐοικὼς</p>
<p><a>Μ386</a> κάππεσ᾽ ἀφ᾽ ὑψηλοῦ πύργου, λίπε δ᾽ ὀστέα θυμός.</p>
<p><a>Μ387</a> Τεῦκρος δὲ Γλαῦκον κρατερὸν παῖδ᾽ Ἱππολόχοιο</p>
<p><a>Μ388</a> ἰῷ ἐπεσσύμενον βάλε τείχεος ὑψηλοῖο,</p>
<p><a>Μ389</a> ᾗ ῥ᾽ ἴδε γυμνωθέντα βραχίονα, παῦσε δὲ χάρμης.</p>
<p><a>Μ390</a> ἂψ δ᾽ ἀπὸ τείχεος ἆλτο λαθών, ἵνα μή τις Ἀχαιῶν</p>
<p><a>Μ391</a> βλήμενον ἀθρήσειε καὶ εὐχετόῳτ᾽ ἐπέεσσι.</p>
<p><a>Μ392</a> Σαρπήδοντι δ᾽ ἄχος γένετο Γλαύκου ἀπιόντος</p>
<p><a>Μ393</a> αὐτίκ᾽ ἐπεί τ᾽ ἐνόησεν: ὅμως δ᾽ οὐ λήθετο χάρμης,</p>
<p><a>Μ394</a> ἀλλ᾽ ὅ γε Θεστορίδην Ἀλκμάονα δουρὶ τυχήσας</p>
<p><a>Μ395</a> νύξ᾽, ἐκ δ᾽ ἔσπασεν ἔγχος: ὃ δ᾽ ἑσπόμενος πέσε δουρὶ</p>
<p><a>Μ396</a> πρηνής, ἀμφὶ δέ οἱ βράχε τεύχεα ποικίλα χαλκῷ,</p>
<p><a>Μ397</a> Σαρπηδὼν δ᾽ ἄρ᾽ ἔπαλξιν ἑλὼν χερσὶ στιβαρῇσιν</p>
<p><a>Μ398</a> ἕλχ᾽, ἣ δ᾽ ἕσπετο πᾶσα διαμπερές, αὐτὰρ ὕπερθε</p>
<p><a>Μ399</a> τεῖχος ἐγυμνώθη, πολέεσσι δὲ θῆκε κέλευθον.</p>
<p><a>Μ400</a> τὸν δ᾽ Αἴας καὶ Τεῦκρος ὁμαρτήσανθ᾽ ὃ μὲν ἰῷ</p>
<p><a>Μ401</a> βεβλήκει τελαμῶνα περὶ στήθεσσι φαεινὸν</p>
<p><a>Μ402</a> ἀσπίδος ἀμφιβρότης: ἀλλὰ Ζεὺς κῆρας ἄμυνε</p>
<p><a>Μ403</a> παιδὸς ἑοῦ, μὴ νηυσὶν ἔπι πρύμνῃσι δαμείη:</p>
<p><a>Μ404</a> Αἴας δ᾽ ἀσπίδα νύξεν ἐπάλμενος, οὐδὲ διὰ πρὸ</p>
<p><a>Μ405</a> ἤλυθεν ἐγχείη, στυφέλιξε δέ μιν μεμαῶτα.</p>
<p><a>Μ406</a> χώρησεν δ᾽ ἄρα τυτθὸν ἐπάλξιος: οὐδ᾽ ὅ γε πάμπαν</p>
<p><a>Μ407</a> χάζετ᾽, ἐπεί οἱ θυμὸς ἐέλπετο κῦδος ἀρέσθαι.</p>
<p><a>Μ408</a> κέκλετο δ᾽ ἀντιθέοισιν ἑλιξάμενος Λυκίοισιν:</p>
<p><a>Μ409</a> ὦ Λύκιοι τί τ᾽ ἄρ᾽ ὧδε μεθίετε θούριδος ἀλκῆς;</p>
<p><a>Μ410</a> ἀργαλέον δέ μοί ἐστι καὶ ἰφθίμῳ περ ἐόντι</p>
<p><a>Μ411</a> μούνῳ ῥηξαμένῳ θέσθαι παρὰ νηυσὶ κέλευθον:</p>
<p><a>Μ412</a> ἀλλ᾽ ἐφομαρτεῖτε: πλεόνων δέ τι ἔργον ἄμεινον.</p>
<p><a>Μ413</a> ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν</p>
<p><a>Μ414</a> μᾶλλον ἐπέβρισαν βουληφόρον ἀμφὶ ἄνακτα.</p>
<p><a>Μ415</a> Ἀργεῖοι δ᾽ ἑτέρωθεν ἐκαρτύναντο φάλαγγας</p>
<p><a>Μ416</a> τείχεος ἔντοσθεν, μέγα δέ σφισι φαίνετο ἔργον:</p>
<p><a>Μ417</a> οὔτε γὰρ ἴφθιμοι Λύκιοι Δαναῶν ἐδύναντο</p>
<p><a>Μ418</a> τεῖχος ῥηξάμενοι θέσθαι παρὰ νηυσὶ κέλευθον,</p>
<p><a>Μ419</a> οὔτέ ποτ᾽ αἰχμηταὶ Δαναοὶ Λυκίους ἐδύναντο</p>
<p><a>Μ420</a> τείχεος ἂψ ὤσασθαι, ἐπεὶ τὰ πρῶτα πέλασθεν.</p>
<p><a>Μ421</a> ἀλλ᾽ ὥς τ᾽ ἀμφ᾽ οὔροισι δύ᾽ ἀνέρε δηριάασθον</p>
<p><a>Μ422</a> μέτρ᾽ ἐν χερσὶν ἔχοντες ἐπιξύνῳ ἐν ἀρούρῃ,</p>
<p><a>Μ423</a> ὥ τ᾽ ὀλίγῳ ἐνὶ χώρῳ ἐρίζητον περὶ ἴσης,</p>
<p><a>Μ424</a> ὣς ἄρα τοὺς διέεργον ἐπάλξιες: οἳ δ᾽ ὑπὲρ αὐτέων</p>
<p><a>Μ425</a> δῄουν ἀλλήλων ἀμφὶ στήθεσσι βοείας</p>
<p><a>Μ426</a> ἀσπίδας εὐκύκλους λαισήϊά τε πτερόεντα.</p>
<p><a>Μ427</a> πολλοὶ δ᾽ οὐτάζοντο κατὰ χρόα νηλέϊ χαλκῷ,</p>
<p><a>Μ428</a> ἠμὲν ὅτεῳ στρεφθέντι μετάφρενα γυμνωθείη</p>
<p><a>Μ429</a> μαρναμένων, πολλοὶ δὲ διαμπερὲς ἀσπίδος αὐτῆς.</p>
<p><a>Μ430</a> πάντῃ δὴ πύργοι καὶ ἐπάλξιες αἵματι φωτῶν</p>
<p><a>Μ431</a> ἐρράδατ᾽ ἀμφοτέρωθεν ἀπὸ Τρώων καὶ Ἀχαιῶν.</p>
<p><a>Μ432</a> ἀλλ᾽ οὐδ᾽ ὧς ἐδύναντο φόβον ποιῆσαι Ἀχαιῶν,</p>
<p><a>Μ433</a> ἀλλ᾽ ἔχον ὥς τε τάλαντα γυνὴ χερνῆτις ἀληθής,</p>
<p><a>Μ434</a> ἥ τε σταθμὸν ἔχουσα καὶ εἴριον ἀμφὶς ἀνέλκει</p>
<p><a>Μ435</a> ἰσάζουσ᾽, ἵνα παισὶν ἀεικέα μισθὸν ἄρηται:</p>
<p><a>Μ436</a> ὣς μὲν τῶν ἐπὶ ἶσα μάχη τέτατο πτόλεμός τε,</p>
<p><a>Μ437</a> πρίν γ᾽ ὅτε δὴ Ζεὺς κῦδος ὑπέρτερον Ἕκτορι δῶκε</p>
<p><a>Μ438</a> Πριαμίδῃ, ὃς πρῶτος ἐσήλατο τεῖχος Ἀχαιῶν.</p>
<p><a>Μ439</a> ἤϋσεν δὲ διαπρύσιον Τρώεσσι γεγωνώς:</p>
<p><a>Μ440</a> ὄρνυσθ᾽ ἱππόδαμοι Τρῶες, ῥήγνυσθε δὲ τεῖχος</p>
<p><a>Μ441</a> Ἀργείων καὶ νηυσὶν ἐνίετε θεσπιδαὲς πῦρ.</p>
<p><a>Μ442</a> ὣς φάτ᾽ ἐποτρύνων, οἳ δ᾽ οὔασι πάντες ἄκουον,</p>
<p><a>Μ443</a> ἴθυσαν δ᾽ ἐπὶ τεῖχος ἀολλέες: οἳ μὲν ἔπειτα</p>
<p><a>Μ444</a> κροσσάων ἐπέβαινον ἀκαχμένα δούρατ᾽ ἔχοντες,</p>
<p><a>Μ445</a> Ἕκτωρ δ᾽ ἁρπάξας λᾶαν φέρεν, ὅς ῥα πυλάων</p>
<p><a>Μ446</a> ἑστήκει πρόσθε πρυμνὸς παχύς, αὐτὰρ ὕπερθεν</p>
<p><a>Μ447</a> ὀξὺς ἔην: τὸν δ᾽ οὔ κε δύ᾽ ἀνέρε δήμου ἀρίστω</p>
<p><a>Μ448</a> ῥηϊδίως ἐπ᾽ ἄμαξαν ἀπ᾽ οὔδεος ὀχλίσσειαν,</p>
<p><a>Μ449</a> οἷοι νῦν βροτοί εἰσ᾽: ὃ δέ μιν ῥέα πάλλε καὶ οἶος.</p>
<p><a>Μ450</a> τόν οἱ ἐλαφρὸν ἔθηκε Κρόνου πάϊς ἀγκυλομήτεω.</p>
<p><a>Μ451</a> ὡς δ᾽ ὅτε ποιμὴν ῥεῖα φέρει πόκον ἄρσενος οἰὸς</p>
<p><a>Μ452</a> χειρὶ λαβὼν ἑτέρῃ, ὀλίγον τέ μιν ἄχθος ἐπείγει,</p>
<p><a>Μ453</a> ὣς Ἕκτωρ ἰθὺς σανίδων φέρε λᾶαν ἀείρας,</p>
<p><a>Μ454</a> αἵ ῥα πύλας εἴρυντο πύκα στιβαρῶς ἀραρυίας</p>
<p><a>Μ455</a> δικλίδας ὑψηλάς: δοιοὶ δ᾽ ἔντοσθεν ὀχῆες</p>
<p><a>Μ456</a> εἶχον ἐπημοιβοί, μία δὲ κληῒς ἐπαρήρει.</p>
<p><a>Μ457</a> στῆ δὲ μάλ᾽ ἐγγὺς ἰών, καὶ ἐρεισάμενος βάλε μέσσας</p>
<p><a>Μ458</a> εὖ διαβάς, ἵνα μή οἱ ἀφαυρότερον βέλος εἴη,</p>
<p><a>Μ459</a> ῥῆξε δ᾽ ἀπ᾽ ἀμφοτέρους θαιρούς: πέσε δὲ λίθος εἴσω</p>
<p><a>Μ460</a> βριθοσύνῃ, μέγα δ᾽ ἀμφὶ πύλαι μύκον, οὐδ᾽ ἄρ᾽ ὀχῆες</p>
<p><a>Μ461</a> ἐσχεθέτην, σανίδες δὲ διέτμαγεν ἄλλυδις ἄλλη</p>
<p><a>Μ462</a> λᾶος ὑπὸ ῥιπῆς: ὃ δ᾽ ἄρ᾽ ἔσθορε φαίδιμος Ἕκτωρ</p>
<p><a>Μ463</a> νυκτὶ θοῇ ἀτάλαντος ὑπώπια: λάμπε δὲ χαλκῷ</p>
<p><a>Μ464</a> σμερδαλέῳ, τὸν ἕεστο περὶ χροΐ, δοιὰ δὲ χερσὶ</p>
<p><a>Μ465</a> δοῦρ᾽ ἔχεν: οὔ κέν τίς μιν ἐρύκακεν ἀντιβολήσας</p>
<p><a>Μ466</a> νόσφι θεῶν ὅτ᾽ ἐσᾶλτο πύλας: πυρὶ δ᾽ ὄσσε δεδήει.</p>
<p><a>Μ467</a> κέκλετο δὲ Τρώεσσιν ἑλιξάμενος καθ᾽ ὅμιλον</p>
<p><a>Μ468</a> τεῖχος ὑπερβαίνειν: τοὶ δ᾽ ὀτρύνοντι πίθοντο.</p>
<p><a>Μ469</a> αὐτίκα δ᾽ οἳ μὲν τεῖχος ὑπέρβασαν, οἳ δὲ κατ᾽ αὐτὰς</p>
<p><a>Μ470</a> ποιητὰς ἐσέχυντο πύλας: Δαναοὶ δὲ φόβηθεν</p>
<p><a>Μ471</a> νῆας ἀνὰ γλαφυράς, ὅμαδος δ᾽ ἀλίαστος ἐτύχθη.</p>
<h4 class="C2">Book 13</h4><p><a>Ν1</a> Ζεὺς δ᾽ ἐπεὶ οὖν Τρῶάς τε καὶ Ἕκτορα νηυσὶ πέλασσε,</p>
<p><a>Ν2</a> τοὺς μὲν ἔα παρὰ τῇσι πόνον τ᾽ ἐχέμεν καὶ ὀϊζὺν</p>
<p><a>Ν3</a> νωλεμέως, αὐτὸς δὲ πάλιν τρέπεν ὄσσε φαεινὼ</p>
<p><a>Ν4</a> νόσφιν ἐφ᾽ ἱπποπόλων Θρῃκῶν καθορώμενος αἶαν</p>
<p><a>Ν5</a> Μυσῶν τ᾽ ἀγχεμάχων καὶ ἀγαυῶν ἱππημολγῶν</p>
<p><a>Ν6</a> γλακτοφάγων Ἀβίων τε δικαιοτάτων ἀνθρώπων.</p>
<p><a>Ν7</a> ἐς Τροίην δ᾽ οὐ πάμπαν ἔτι τρέπεν ὄσσε φαεινώ:</p>
<p><a>Ν8</a> οὐ γὰρ ὅ γ᾽ ἀθανάτων τινα ἔλπετο ὃν κατὰ θυμὸν</p>
<p><a>Ν9</a> ἐλθόντ᾽ ἢ Τρώεσσιν ἀρηξέμεν ἢ Δαναοῖσιν.</p>
<p><a>Ν10</a> οὐδ᾽ ἀλαοσκοπιὴν εἶχε κρείων ἐνοσίχθων:</p>
<p><a>Ν11</a> καὶ γὰρ ὃ θαυμάζων ἧστο πτόλεμόν τε μάχην τε</p>
<p><a>Ν12</a> ὑψοῦ ἐπ᾽ ἀκροτάτης κορυφῆς Σάμου ὑληέσσης</p>
<p><a>Ν13</a> Θρηϊκίης: ἔνθεν γὰρ ἐφαίνετο πᾶσα μὲν Ἴδη,</p>
<p><a>Ν14</a> φαίνετο δὲ Πριάμοιο πόλις καὶ νῆες Ἀχαιῶν.</p>
<p><a>Ν15</a> ἔνθ᾽ ἄρ᾽ ὅ γ᾽ ἐξ ἁλὸς ἕζετ᾽ ἰών, ἐλέαιρε δ᾽ Ἀχαιοὺς</p>
<p><a>Ν16</a> Τρωσὶν δαμναμένους, Διὶ δὲ κρατερῶς ἐνεμέσσα.</p>
<p><a>Ν17</a> αὐτίκα δ᾽ ἐξ ὄρεος κατεβήσετο παιπαλόεντος</p>
<p><a>Ν18</a> κραιπνὰ ποσὶ προβιβάς: τρέμε δ᾽ οὔρεα μακρὰ καὶ ὕλη</p>
<p><a>Ν19</a> ποσσὶν ὑπ᾽ ἀθανάτοισι Ποσειδάωνος ἰόντος.</p>
<p><a>Ν20</a> τρὶς μὲν ὀρέξατ᾽ ἰών, τὸ δὲ τέτρατον ἵκετο τέκμωρ</p>
<p><a>Ν21</a> Αἰγάς, ἔνθα δέ οἱ κλυτὰ δώματα βένθεσι λίμνης</p>
<p><a>Ν22</a> χρύσεα μαρμαίροντα τετεύχαται ἄφθιτα αἰεί.</p>
<p><a>Ν23</a> ἔνθ᾽ ἐλθὼν ὑπ᾽ ὄχεσφι τιτύσκετο χαλκόποδ᾽ ἵππω</p>
<p><a>Ν24</a> ὠκυπέτα χρυσέῃσιν ἐθείρῃσιν κομόωντε,</p>
<p><a>Ν25</a> χρυσὸν δ᾽ αὐτὸς ἔδυνε περὶ χροΐ, γέντο δ᾽ ἱμάσθλην</p>
<p><a>Ν26</a> χρυσείην εὔτυκτον, ἑοῦ δ᾽ ἐπεβήσετο δίφρου,</p>
<p><a>Ν27</a> βῆ δ᾽ ἐλάαν ἐπὶ κύματ᾽: ἄταλλε δὲ κήτε᾽ ὑπ᾽ αὐτοῦ</p>
<p><a>Ν28</a> πάντοθεν ἐκ κευθμῶν, οὐδ᾽ ἠγνοίησεν ἄνακτα:</p>
<p><a>Ν29</a> γηθοσύνῃ δὲ θάλασσα διίστατο: τοὶ δὲ πέτοντο</p>
<p><a>Ν30</a> ῥίμφα μάλ᾽, οὐδ᾽ ὑπένερθε διαίνετο χάλκεος ἄξων:</p>
<p><a>Ν31</a> τὸν δ᾽ ἐς Ἀχαιῶν νῆας ἐΰσκαρθμοι φέρον ἵπποι.</p>
<p><a>Ν32</a> ἔστι δέ τι σπέος εὐρὺ βαθείης βένθεσι λίμνης</p>
<p><a>Ν33</a> μεσσηγὺς Τενέδοιο καὶ Ἴμβρου παιπαλοέσσης:</p>
<p><a>Ν34</a> ἔνθ᾽ ἵππους ἔστησε Ποσειδάων ἐνοσίχθων</p>
<p><a>Ν35</a> λύσας ἐξ ὀχέων, παρὰ δ᾽ ἀμβρόσιον βάλεν εἶδαρ</p>
<p><a>Ν36</a> ἔδμεναι: ἀμφὶ δὲ ποσσὶ πέδας ἔβαλε χρυσείας</p>
<p><a>Ν37</a> ἀρρήκτους ἀλύτους, ὄφρ᾽ ἔμπεδον αὖθι μένοιεν</p>
<p><a>Ν38</a> νοστήσαντα ἄνακτα: ὃ δ᾽ ἐς στρατὸν ᾤχετ᾽ Ἀχαιῶν.</p>
<p><a>Ν39</a> Τρῶες δὲ φλογὶ ἶσοι ἀολλέες ἠὲ θυέλλῃ</p>
<p><a>Ν40</a> Ἕκτορι Πριαμίδῃ ἄμοτον μεμαῶτες ἕποντο</p>
<p><a>Ν41</a> ἄβρομοι αὐΐαχοι: ἔλποντο δὲ νῆας Ἀχαιῶν</p>
<p><a>Ν42</a> αἱρήσειν, κτενέειν δὲ παρ᾽ αὐτόθι πάντας ἀρίστους.</p>
<p><a>Ν43</a> ἀλλὰ Ποσειδάων γαιήοχος ἐννοσίγαιος</p>
<p><a>Ν44</a> Ἀργείους ὄτρυνε βαθείης ἐξ ἁλὸς ἐλθὼν</p>
<p><a>Ν45</a> εἰσάμενος Κάλχαντι δέμας καὶ ἀτειρέα φωνήν:</p>
<p><a>Ν46</a> Αἴαντε πρώτω προσέφη μεμαῶτε καὶ αὐτώ:</p>
<p><a>Ν47</a> Αἴαντε σφὼ μέν τε σαώσετε λαὸν Ἀχαιῶν</p>
<p><a>Ν48</a> ἀλκῆς μνησαμένω, μὴ δὲ κρυεροῖο φόβοιο.</p>
<p><a>Ν49</a> ἄλλῃ μὲν γὰρ ἔγωγ᾽ οὐ δείδια χεῖρας ἀάπτους</p>
<p><a>Ν50</a> Τρώων, οἳ μέγα τεῖχος ὑπερκατέβησαν ὁμίλῳ:</p>
<p><a>Ν51</a> ἕξουσιν γὰρ πάντας ἐϋκνήμιδες Ἀχαιοί:</p>
<p><a>Ν52</a> τῇ δὲ δὴ αἰνότατον περιδείδια μή τι πάθωμεν,</p>
<p><a>Ν53</a> ᾗ ῥ᾽ ὅ γ᾽ ὁ λυσσώδης φλογὶ εἴκελος ἡγεμονεύει</p>
<p><a>Ν54</a> Ἕκτωρ, ὃς Διὸς εὔχετ᾽ ἐρισθενέος πάϊς εἶναι.</p>
<p><a>Ν55</a> σφῶϊν δ᾽ ὧδε θεῶν τις ἐνὶ φρεσὶ ποιήσειεν</p>
<p><a>Ν56</a> αὐτώ θ᾽ ἑστάμεναι κρατερῶς καὶ ἀνωγέμεν ἄλλους:</p>
<p><a>Ν57</a> τώ κε καὶ ἐσσύμενόν περ ἐρωήσαιτ᾽ ἀπὸ νηῶν</p>
<p><a>Ν58</a> ὠκυπόρων, εἰ καί μιν Ὀλύμπιος αὐτὸς ἐγείρει.</p>
<p><a>Ν59</a> ἦ καὶ σκηπανίῳ γαιήοχος ἐννοσίγαιος</p>
<p><a>Ν60</a> ἀμφοτέρω κεκοπὼς  πλῆσεν μένεος κρατεροῖο,</p>
<p><a>Ν61</a> γυῖα δ᾽ ἔθηκεν ἐλαφρὰ πόδας καὶ χεῖρας ὕπερθεν.</p>
<p><a>Ν62</a> αὐτὸς δ᾽ ὥς τ᾽ ἴρηξ ὠκύπτερος ὦρτο πέτεσθαι,</p>
<p><a>Ν63</a> ὅς ῥά τ᾽ ἀπ᾽ αἰγίλιπος πέτρης περιμήκεος ἀρθεὶς</p>
<p><a>Ν64</a> ὁρμήσῃ πεδίοιο διώκειν ὄρνεον ἄλλο,</p>
<p><a>Ν65</a> ὣς ἀπὸ τῶν ἤϊξε Ποσειδάων ἐνοσίχθων.</p>
<p><a>Ν66</a> τοῖιν δ᾽ ἔγνω πρόσθεν Ὀϊλῆος ταχὺς Αἴας,</p>
<p><a>Ν67</a> αἶψα δ᾽ ἄρ᾽ Αἴαντα προσέφη Τελαμώνιον υἱόν:</p>
<p><a>Ν68</a> Αἶαν ἐπεί τις νῶϊ θεῶν οἳ Ὄλυμπον ἔχουσι</p>
<p><a>Ν69</a> μάντεϊ εἰδόμενος κέλεται παρὰ νηυσὶ μάχεσθαι,</p>
<p><a>Ν70</a> οὐδ᾽ ὅ γε Κάλχας ἐστὶ θεοπρόπος οἰωνιστής:</p>
<p><a>Ν71</a> ἴχνια γὰρ μετόπισθε ποδῶν ἠδὲ κνημάων</p>
<p><a>Ν72</a> ῥεῖ᾽ ἔγνων ἀπιόντος: ἀρίγνωτοι δὲ θεοί περ:</p>
<p><a>Ν73</a> καὶ δ᾽ ἐμοὶ αὐτῷ θυμὸς ἐνὶ στήθεσσι φίλοισι</p>
<p><a>Ν74</a> μᾶλλον ἐφορμᾶται πολεμίζειν ἠδὲ μάχεσθαι,</p>
<p><a>Ν75</a> μαιμώωσι δ᾽ ἔνερθε πόδες καὶ χεῖρες ὕπερθε.</p>
<p><a>Ν76</a> τὸν δ᾽ ἀπαμειβόμενος προσέφη Τελαμώνιος Αἴας:</p>
<p><a>Ν77</a> οὕτω νῦν καὶ ἐμοὶ περὶ δούρατι χεῖρες ἄαπτοι</p>
<p><a>Ν78</a> μαιμῶσιν, καί μοι μένος ὤρορε, νέρθε δὲ ποσσὶν</p>
<p><a>Ν79</a> ἔσσυμαι ἀμφοτέροισι: μενοινώω δὲ καὶ οἶος</p>
<p><a>Ν80</a> Ἕκτορι Πριαμίδῃ ἄμοτον μεμαῶτι μάχεσθαι.</p>
<p><a>Ν81</a> ὣς οἳ μὲν τοιαῦτα πρὸς ἀλλήλους ἀγόρευον</p>
<p><a>Ν82</a> χάρμῃ γηθόσυνοι, τήν σφιν θεὸς ἔμβαλε θυμῷ:</p>
<p><a>Ν83</a> τόφρα δὲ τοὺς ὄπιθεν γαιήοχος ὦρσεν Ἀχαιούς,</p>
<p><a>Ν84</a> οἳ παρὰ νηυσὶ θοῇσιν ἀνέψυχον φίλον ἦτορ.</p>
<p><a>Ν85</a> τῶν ῥ᾽ ἅμα τ᾽ ἀργαλέῳ καμάτῳ φίλα γυῖα λέλυντο,</p>
<p><a>Ν86</a> καί σφιν ἄχος κατὰ θυμὸν ἐγίγνετο δερκομένοισι</p>
<p><a>Ν87</a> Τρῶας, τοὶ μέγα τεῖχος ὑπερκατέβησαν ὁμίλῳ.</p>
<p><a>Ν88</a> τοὺς οἵ γ᾽ εἰσορόωντες ὑπ᾽ ὀφρύσι δάκρυα λεῖβον:</p>
<p><a>Ν89</a> οὐ γὰρ ἔφαν φεύξεσθαι ὑπ᾽ ἐκ κακοῦ: ἀλλ᾽ ἐνοσίχθων</p>
<p><a>Ν90</a> ῥεῖα μετεισάμενος κρατερὰς ὄτρυνε φάλαγγας.</p>
<p><a>Ν91</a> Τεῦκρον ἔπι πρῶτον καὶ Λήϊτον ἦλθε κελεύων</p>
<p><a>Ν92</a> Πηνέλεών θ᾽ ἥρωα Θόαντά τε Δηΐπυρόν τε</p>
<p><a>Ν93</a> Μηριόνην τε καὶ Ἀντίλοχον μήστωρας ἀϋτῆς:</p>
<p><a>Ν94</a> τοὺς ὅ γ᾽ ἐποτρύνων ἔπεα πτερόεντα προσηύδα:</p>
<p><a>Ν95</a> αἰδὼς Ἀργεῖοι, κοῦροι νέοι: ὔμμιν ἔγωγε</p>
<p><a>Ν96</a> μαρναμένοισι πέποιθα σαωσέμεναι νέας ἁμάς:</p>
<p><a>Ν97</a> εἰ δ᾽ ὑμεῖς πολέμοιο μεθήσετε λευγαλέοιο,</p>
<p><a>Ν98</a> νῦν δὴ εἴδεται ἦμαρ ὑπὸ Τρώεσσι δαμῆναι.</p>
<p><a>Ν99</a> ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι</p>
<p><a>Ν100</a> δεινόν, ὃ οὔ ποτ᾽ ἔγωγε τελευτήσεσθαι ἔφασκον,</p>
<p><a>Ν101</a> Τρῶας ἐφ᾽ ἡμετέρας ἰέναι νέας, οἳ τὸ πάρος περ</p>
<p><a>Ν102</a> φυζακινῇς ἐλάφοισιν ἐοίκεσαν, αἵ τε καθ᾽ ὕλην</p>
<p><a>Ν103</a> θώων παρδαλίων τε λύκων τ᾽ ἤϊα πέλονται</p>
<p><a>Ν104</a> αὔτως ἠλάσκουσαι ἀνάλκιδες, οὐδ᾽ ἔπι χάρμη:</p>
<p><a>Ν105</a> ὣς Τρῶες τὸ πρίν γε μένος καὶ χεῖρας Ἀχαιῶν</p>
<p><a>Ν106</a> μίμνειν οὐκ ἐθέλεσκον ἐναντίον, οὐδ᾽ ἠβαιόν:</p>
<p><a>Ν107</a> νῦν δὲ ἑκὰς πόλιος κοίλῃς ἐπὶ νηυσὶ μάχονται</p>
<p><a>Ν108</a> ἡγεμόνος κακότητι μεθημοσύνῃσί τε λαῶν,</p>
<p><a>Ν109</a> οἳ κείνῳ ἐρίσαντες ἀμυνέμεν οὐκ ἐθέλουσι</p>
<p><a>Ν110</a> νηῶν ὠκυπόρων, ἀλλὰ κτείνονται ἀν᾽ αὐτάς.</p>
<p><a>Ν111</a> ἀλλ᾽ εἰ δὴ καὶ πάμπαν ἐτήτυμον αἴτιός ἐστιν</p>
<p><a>Ν112</a> ἥρως Ἀτρεΐδης εὐρὺ κρείων Ἀγαμέμνων</p>
<p><a>Ν113</a> οὕνεκ᾽ ἀπητίμησε ποδώκεα Πηλεΐωνα,</p>
<p><a>Ν114</a> ἡμέας γ᾽ οὔ πως ἔστι μεθιέμεναι πολέμοιο.</p>
<p><a>Ν115</a> ἀλλ᾽ ἀκεώμεθα θᾶσσον: ἀκεσταί τοι φρένες ἐσθλῶν.</p>
<p><a>Ν116</a> ὑμεῖς δ᾽ οὐκ ἔτι καλὰ μεθίετε θούριδος ἀλκῆς</p>
<p><a>Ν117</a> πάντες ἄριστοι ἐόντες ἀνὰ στρατόν. οὐδ᾽ ἂν ἔγωγε</p>
<p><a>Ν118</a> ἀνδρὶ μαχεσσαίμην ὅς τις πολέμοιο μεθείη</p>
<p><a>Ν119</a> λυγρὸς ἐών: ὑμῖν δὲ νεμεσσῶμαι περὶ κῆρι.</p>
<p><a>Ν120</a> ὦ πέπονες τάχα δή τι κακὸν ποιήσετε μεῖζον</p>
<p><a>Ν121</a> τῇδε μεθημοσύνῃ: ἀλλ᾽ ἐν φρεσὶ θέσθε ἕκαστος</p>
<p><a>Ν122</a> αἰδῶ καὶ νέμεσιν: δὴ γὰρ μέγα νεῖκος ὄρωρεν.</p>
<p><a>Ν123</a> Ἕκτωρ δὴ παρὰ νηυσὶ βοὴν ἀγαθὸς πολεμίζει</p>
<p><a>Ν124</a> καρτερός, ἔρρηξεν δὲ πύλας καὶ μακρὸν ὀχῆα.</p>
<p><a>Ν125</a> ὥς ῥα κελευτιόων γαιήοχος ὦρσεν Ἀχαιούς.</p>
<p><a>Ν126</a> ἀμφὶ δ᾽ ἄρ᾽ Αἴαντας δοιοὺς ἵσταντο φάλαγγες</p>
<p><a>Ν127</a> καρτεραί, ἃς οὔτ᾽ ἄν κεν Ἄρης ὀνόσαιτο μετελθὼν</p>
<p><a>Ν128</a> οὔτε κ᾽ Ἀθηναίη λαοσσόος: οἳ γὰρ ἄριστοι</p>
<p><a>Ν129</a> κρινθέντες Τρῶάς τε καὶ Ἕκτορα δῖον ἔμιμνον,</p>
<p><a>Ν130</a> φράξαντες δόρυ δουρί, σάκος σάκεϊ προθελύμνῳ:</p>
<p><a>Ν131</a> ἀσπὶς ἄρ᾽ ἀσπίδ᾽ ἔρειδε, κόρυς κόρυν, ἀνέρα δ᾽ ἀνήρ:</p>
<p><a>Ν132</a> ψαῦον δ᾽ ἱππόκομοι κόρυθες λαμπροῖσι φάλοισι</p>
<p><a>Ν133</a> νευόντων, ὡς πυκνοὶ ἐφέστασαν ἀλλήλοισιν:</p>
<p><a>Ν134</a> ἔγχεα δ᾽ ἐπτύσσοντο θρασειάων ἀπὸ χειρῶν</p>
<p><a>Ν135</a> σειόμεν᾽: οἳ δ᾽ ἰθὺς φρόνεον, μέμασαν δὲ μάχεσθαι.</p>
<p><a>Ν136</a> Τρῶες δὲ προὔτυψαν ἀολλέες, ἦρχε δ᾽ ἄρ᾽ Ἕκτωρ</p>
<p><a>Ν137</a> ἀντικρὺ μεμαώς, ὀλοοίτροχος ὣς ἀπὸ πέτρης,</p>
<p><a>Ν138</a> ὅν τε κατὰ στεφάνης ποταμὸς χειμάρροος ὤσῃ</p>
<p><a>Ν139</a> ῥήξας ἀσπέτῳ ὄμβρῳ ἀναιδέος ἔχματα πέτρης:</p>
<p><a>Ν140</a> ὕψι δ᾽ ἀναθρῴσκων πέτεται, κτυπέει δέ θ᾽ ὑπ᾽ αὐτοῦ</p>
<p><a>Ν141</a> ὕλη: ὃ δ᾽ ἀσφαλέως θέει ἔμπεδον, εἷος ἵκηται</p>
<p><a>Ν142</a> ἰσόπεδον, τότε δ᾽ οὔ τι κυλίνδεται ἐσσύμενός περ:</p>
<p><a>Ν143</a> ὣς Ἕκτωρ εἷος μὲν ἀπείλει μέχρι θαλάσσης</p>
<p><a>Ν144</a> ῥέα διελεύσεσθαι κλισίας καὶ νῆας Ἀχαιῶν</p>
<p><a>Ν145</a> κτείνων: ἀλλ᾽ ὅτε δὴ πυκινῇς ἐνέκυρσε φάλαγξι</p>
<p><a>Ν146</a> στῆ ῥα μάλ᾽ ἐγχριμφθείς: οἳ δ᾽ ἀντίοι υἷες Ἀχαιῶν</p>
<p><a>Ν147</a> νύσσοντες ξίφεσίν τε καὶ ἔγχεσιν ἀμφιγύοισιν</p>
<p><a>Ν148</a> ὦσαν ἀπὸ σφείων: ὃ δὲ χασσάμενος πελεμίχθη.</p>
<p><a>Ν149</a> ἤϋσεν δὲ διαπρύσιον Τρώεσσι γεγωνώς:</p>
<p><a>Ν150</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
<p><a>Ν151</a> παρμένετ᾽: οὔ τοι δηρὸν ἐμὲ σχήσουσιν Ἀχαιοὶ</p>
<p><a>Ν152</a> καὶ μάλα πυργηδὸν σφέας αὐτοὺς ἀρτύναντες,</p>
<p><a>Ν153</a> ἀλλ᾽ ὀΐω χάσσονται ὑπ᾽ ἔγχεος, εἰ ἐτεόν με</p>
<p><a>Ν154</a> ὦρσε θεῶν ὤριστος, ἐρίγδουπος πόσις Ἥρης.</p>
<p><a>Ν155</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Ν156</a> Δηΐφοβος δ᾽ ἐν τοῖσι μέγα φρονέων ἐβεβήκει</p>
<p><a>Ν157</a> Πριαμίδης, πρόσθεν δ᾽ ἔχεν ἀσπίδα πάντοσ᾽ ἐΐσην</p>
<p><a>Ν158</a> κοῦφα ποσὶ προβιβὰς καὶ ὑπασπίδια προποδίζων.</p>
<p><a>Ν159</a> Μηριόνης δ᾽ αὐτοῖο τιτύσκετο δουρὶ φαεινῷ</p>
<p><a>Ν160</a> καὶ βάλεν, οὐδ᾽ ἀφάμαρτε, κατ᾽ ἀσπίδα πάντοσ᾽ ἐΐσην</p>
<p><a>Ν161</a> ταυρείην: τῆς δ᾽ οὔ τι διήλασεν, ἀλλὰ πολὺ πρὶν</p>
<p><a>Ν162</a> ἐν καυλῷ ἐάγη δολιχὸν δόρυ: Δηΐφοβος δὲ</p>
<p><a>Ν163</a> ἀσπίδα ταυρείην σχέθ᾽ ἀπὸ ἕο, δεῖσε δὲ θυμῷ</p>
<p><a>Ν164</a> ἔγχος Μηριόναο δαΐφρονος: αὐτὰρ ὅ γ᾽ ἥρως</p>
<p><a>Ν165</a> ἂψ ἑτάρων εἰς ἔθνος ἐχάζετο, χώσατο δ᾽ αἰνῶς</p>
<p><a>Ν166</a> ἀμφότερον, νίκης τε καὶ ἔγχεος ὃ ξυνέαξε.</p>
<p><a>Ν167</a> βῆ δ᾽ ἰέναι παρά τε κλισίας καὶ νῆας Ἀχαιῶν</p>
<p><a>Ν168</a> οἰσόμενος δόρυ μακρόν, ὅ οἱ κλισίηφι λέλειπτο.</p>
<p><a>Ν169</a> οἳ δ᾽ ἄλλοι μάρναντο, βοὴ δ᾽ ἄσβεστος ὀρώρει.</p>
<p><a>Ν170</a> Τεῦκρος δὲ πρῶτος Τελαμώνιος ἄνδρα κατέκτα</p>
<p><a>Ν171</a> Ἴμβριον αἰχμητὴν πολυΐππου Μέντορος υἱόν:</p>
<p><a>Ν172</a> ναῖε δὲ Πήδαιον πρὶν ἐλθεῖν υἷας Ἀχαιῶν,</p>
<p><a>Ν173</a> κούρην δὲ Πριάμοιο νόθην ἔχε, Μηδεσικάστην:</p>
<p><a>Ν174</a> αὐτὰρ ἐπεὶ Δαναῶν νέες ἤλυθον ἀμφιέλισσαι,</p>
<p><a>Ν175</a> ἂψ ἐς Ἴλιον ἦλθε, μετέπρεπε δὲ Τρώεσσι,</p>
<p><a>Ν176</a> ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.</p>
<p><a>Ν177</a> τόν ῥ᾽ υἱὸς Τελαμῶνος ὑπ᾽ οὔατος ἔγχεϊ μακρῷ</p>
<p><a>Ν178</a> νύξ᾽, ἐκ δ᾽ ἔσπασεν ἔγχος: ὃ δ᾽ αὖτ᾽ ἔπεσεν μελίη ὣς</p>
<p><a>Ν179</a> ἥ τ᾽ ὄρεος κορυφῇ ἕκαθεν περιφαινομένοιο</p>
<p><a>Ν180</a> χαλκῷ ταμνομένη τέρενα χθονὶ φύλλα πελάσσῃ:</p>
<p><a>Ν181</a> ὣς πέσεν, ἀμφὶ δέ οἱ βράχε τεύχεα ποικίλα χαλκῷ.</p>
<p><a>Ν182</a> Τεῦκρος δ᾽ ὁρμήθη μεμαὼς ἀπὸ τεύχεα δῦσαι:</p>
<p><a>Ν183</a> Ἕκτωρ δ᾽ ὁρμηθέντος ἀκόντισε δουρὶ φαεινῷ.</p>
<p><a>Ν184</a> ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος</p>
<p><a>Ν185</a> τυτθόν: ὃ δ᾽ Ἀμφίμαχον Κτεάτου υἷ᾽ Ἀκτορίωνος</p>
<p><a>Ν186</a> νισόμενον πόλεμον δὲ κατὰ στῆθος βάλε δουρί:</p>
<p><a>Ν187</a> δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</p>
<p><a>Ν188</a> Ἕκτωρ δ᾽ ὁρμήθη κόρυθα κροτάφοις ἀραρυῖαν</p>
<p><a>Ν189</a> κρατὸς ἀφαρπάξαι μεγαλήτορος Ἀμφιμάχοιο:</p>
<p><a>Ν190</a> Αἴας δ᾽ ὁρμηθέντος ὀρέξατο δουρὶ φαεινῷ</p>
<p><a>Ν191</a> Ἕκτορος: ἀλλ᾽ οὔ πῃ χροὸς εἴσατο, πᾶς δ᾽ ἄρα χαλκῷ</p>
<p><a>Ν192</a> σμερδαλέῳ κεκάλυφθ᾽: ὃ δ᾽ ἄρ᾽ ἀσπίδος ὀμφαλὸν οὖτα,</p>
<p><a>Ν193</a> ὦσε δέ μιν σθένεϊ μεγάλῳ: ὃ δὲ χάσσατ᾽ ὀπίσσω</p>
<p><a>Ν194</a> νεκρῶν ἀμφοτέρων, τοὺς δ᾽ ἐξείρυσσαν Ἀχαιοί.</p>
<p><a>Ν195</a> Ἀμφίμαχον μὲν ἄρα Στιχίος δῖός τε Μενεσθεὺς</p>
<p><a>Ν196</a> ἀρχοὶ Ἀθηναίων κόμισαν μετὰ λαὸν Ἀχαιῶν:</p>
<p><a>Ν197</a> Ἴμβριον αὖτ᾽ Αἴαντε μεμαότε θούριδος ἀλκῆς</p>
<p><a>Ν198</a> ὥς τε δύ᾽ αἶγα λέοντε κυνῶν ὕπο καρχαροδόντων</p>
<p><a>Ν199</a> ἁρπάξαντε φέρητον ἀνὰ ῥωπήϊα πυκνὰ</p>
<p><a>Ν200</a> ὑψοῦ ὑπὲρ γαίης μετὰ γαμφηλῇσιν ἔχοντε,</p>
<p><a>Ν201</a> ὥς ῥα τὸν ὑψοῦ ἔχοντε δύω Αἴαντε κορυστὰ</p>
<p><a>Ν202</a> τεύχεα συλήτην: κεφαλὴν δ᾽ ἁπαλῆς ἀπὸ δειρῆς</p>
<p><a>Ν203</a> κόψεν Ὀϊλιάδης κεχολωμένος Ἀμφιμάχοιο,</p>
<p><a>Ν204</a> ἧκε δέ μιν σφαιρηδὸν ἑλιξάμενος δι᾽ ὁμίλου:</p>
<p><a>Ν205</a> Ἕκτορι δὲ προπάροιθε ποδῶν πέσεν ἐν κονίῃσι.</p>
<p><a>Ν206</a> καὶ τότε δὴ περὶ κῆρι Ποσειδάων ἐχολώθη</p>
<p><a>Ν207</a> υἱωνοῖο πεσόντος ἐν αἰνῇ δηϊοτῆτι,</p>
<p><a>Ν208</a> βῆ δ᾽ ἰέναι παρά τε κλισίας καὶ νῆας Ἀχαιῶν</p>
<p><a>Ν209</a> ὀτρυνέων Δαναούς, Τρώεσσι δὲ κήδεα τεῦχεν.</p>
<p><a>Ν210</a> Ἰδομενεὺς δ᾽ ἄρα οἱ δουρικλυτὸς ἀντεβόλησεν</p>
<p><a>Ν211</a> ἐρχόμενος παρ᾽ ἑταίρου, ὅ οἱ νέον ἐκ πολέμοιο</p>
<p><a>Ν212</a> ἦλθε κατ᾽ ἰγνύην βεβλημένος ὀξέϊ χαλκῷ.</p>
<p><a>Ν213</a> τὸν μὲν ἑταῖροι ἔνεικαν, ὃ δ᾽ ἰητροῖς ἐπιτείλας</p>
<p><a>Ν214</a> ἤϊεν ἐς κλισίην: ἔτι γὰρ πολέμοιο μενοίνα</p>
<p><a>Ν215</a> ἀντιάαν: τὸν δὲ προσέφη κρείων ἐνοσίχθων</p>
<p><a>Ν216</a> εἰσάμενος φθογγὴν Ἀνδραίμονος υἷϊ Θόαντι</p>
<p><a>Ν217</a> ὃς πάσῃ Πλευρῶνι καὶ αἰπεινῇ Καλυδῶνι</p>
<p><a>Ν218</a> Αἰτωλοῖσιν ἄνασσε, θεὸς δ᾽ ὣς τίετο δήμῳ:</p>
<p><a>Ν219</a> Ἰδομενεῦ Κρητῶν βουληφόρε ποῦ τοι ἀπειλαὶ</p>
<p><a>Ν220</a> οἴχονται, τὰς Τρωσὶν ἀπείλεον υἷες Ἀχαιῶν;</p>
<p><a>Ν221</a> τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</p>
<p><a>Ν222</a> ὦ Θόαν οὔ τις ἀνὴρ νῦν γ᾽ αἴτιος, ὅσσον ἔγωγε</p>
<p><a>Ν223</a> γιγνώσκω: πάντες γὰρ ἐπιστάμεθα πτολεμίζειν.</p>
<p><a>Ν224</a> οὔτέ τινα δέος ἴσχει ἀκήριον οὔτέ τις ὄκνῳ</p>
<p><a>Ν225</a> εἴκων ἀνδύεται πόλεμον κακόν: ἀλλά που οὕτω</p>
<p><a>Ν226</a> μέλλει δὴ φίλον εἶναι ὑπερμενέϊ Κρονίωνι</p>
<p><a>Ν227</a> νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς.</p>
<p><a>Ν228</a> ἀλλὰ Θόαν, καὶ γὰρ τὸ πάρος μενεδήϊος ἦσθα,</p>
<p><a>Ν229</a> ὀτρύνεις δὲ καὶ ἄλλον ὅθι μεθιέντα ἴδηαι:</p>
<p><a>Ν230</a> τὼ νῦν μήτ᾽ ἀπόληγε κέλευέ τε φωτὶ ἑκάστῳ.</p>
<p><a>Ν231</a> τὸν δ᾽ ἠμείβετ᾽ ἔπειτα Ποσειδάων ἐνοσίχθων:</p>
<p><a>Ν232</a> Ἰδομενεῦ μὴ κεῖνος ἀνὴρ ἔτι νοστήσειεν</p>
<p><a>Ν233</a> ἐκ Τροίης, ἀλλ᾽ αὖθι κυνῶν μέλπηθρα γένοιτο,</p>
<p><a>Ν234</a> ὅς τις ἐπ᾽ ἤματι τῷδε ἑκὼν μεθίῃσι μάχεσθαι.</p>
<p><a>Ν235</a> ἀλλ᾽ ἄγε τεύχεα δεῦρο λαβὼν ἴθι: ταῦτα δ᾽ ἅμα χρὴ</p>
<p><a>Ν236</a> σπεύδειν, αἴ κ᾽ ὄφελός τι γενώμεθα καὶ δύ᾽ ἐόντε.</p>
<p><a>Ν237</a> συμφερτὴ δ᾽ ἀρετὴ πέλει ἀνδρῶν καὶ μάλα λυγρῶν,</p>
<p><a>Ν238</a> νῶϊ δὲ καί κ᾽ ἀγαθοῖσιν ἐπισταίμεσθα μάχεσθαι.</p>
<p><a>Ν239</a> ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:</p>
<p><a>Ν240</a> Ἰδομενεὺς δ᾽ ὅτε δὴ κλισίην εὔτυκτον ἵκανε</p>
<p><a>Ν241</a> δύσετο τεύχεα καλὰ περὶ χροΐ, γέντο δὲ δοῦρε,</p>
<p><a>Ν242</a> βῆ δ᾽ ἴμεν ἀστεροπῇ ἐναλίγκιος, ἥν τε Κρονίων</p>
<p><a>Ν243</a> χειρὶ λαβὼν ἐτίναξεν ἀπ᾽ αἰγλήεντος Ὀλύμπου</p>
<p><a>Ν244</a> δεικνὺς σῆμα βροτοῖσιν: ἀρίζηλοι δέ οἱ αὐγαί:</p>
<p><a>Ν245</a> ὣς τοῦ χαλκὸς ἔλαμπε περὶ στήθεσσι θέοντος.</p>
<p><a>Ν246</a> Μηριόνης δ᾽ ἄρα οἱ θεράπων ἐῢς ἀντεβόλησεν</p>
<p><a>Ν247</a> ἐγγὺς ἔτι κλισίης: μετὰ γὰρ δόρυ χάλκεον ᾔει</p>
<p><a>Ν248</a> οἰσόμενος: τὸν δὲ προσέφη σθένος Ἰδομενῆος:</p>
<p><a>Ν249</a> Μηριόνη Μόλου υἱὲ πόδας ταχὺ φίλταθ᾽ ἑταίρων</p>
<p><a>Ν250</a> τίπτ᾽ ἦλθες πόλεμόν τε λιπὼν καὶ δηϊοτῆτα;</p>
<p><a>Ν251</a> ἠέ τι βέβληαι, βέλεος δέ σε τείρει ἀκωκή,</p>
<p><a>Ν252</a> ἦέ τευ ἀγγελίης μετ᾽ ἔμ᾽ ἤλυθες; οὐδέ τοι αὐτὸς</p>
<p><a>Ν253</a> ἧσθαι ἐνὶ κλισίῃσι λιλαίομαι, ἀλλὰ μάχεσθαι.</p>
<p><a>Ν254</a> τὸν δ᾽ αὖ Μηριόνης πεπνυμένος ἀντίον ηὔδα:</p>
<p><a>Ν255</a> Ἰδομενεῦ, Κρητῶν βουληφόρε χαλκοχιτώνων,</p>
<p><a>Ν256</a> ἔρχομαι εἴ τί τοι ἔγχος ἐνὶ κλισίῃσι λέλειπται</p>
<p><a>Ν257</a> οἰσόμενος: τό νυ γὰρ κατεάξαμεν ὃ πρὶν ἔχεσκον</p>
<p><a>Ν258</a> ἀσπίδα Δηϊφόβοιο βαλὼν ὑπερηνορέοντος.</p>
<p><a>Ν259</a> τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</p>
<p><a>Ν260</a> δούρατα δ᾽ αἴ κ᾽ ἐθέλῃσθα καὶ ἓν καὶ εἴκοσι δήεις</p>
<p><a>Ν261</a> ἑσταότ᾽ ἐν κλισίῃ πρὸς ἐνώπια παμφανόωντα</p>
<p><a>Ν262</a> Τρώϊα, τὰ κταμένων ἀποαίνυμαι: οὐ γὰρ ὀΐω</p>
<p><a>Ν263</a> ἀνδρῶν δυσμενέων ἑκὰς ἱστάμενος πολεμίζειν.</p>
<p><a>Ν264</a> τώ μοι δούρατά τ᾽ ἔστι καὶ ἀσπίδες ὀμφαλόεσσαι</p>
<p><a>Ν265</a> καὶ κόρυθες καὶ θώρηκες λαμπρὸν γανόωντες.</p>
<p><a>Ν266</a> τὸν δ᾽ αὖ Μηριόνης πεπνυμένος ἀντίον ηὔδα:</p>
<p><a>Ν267</a> καί τοι ἐμοὶ παρά τε κλισίῃ καὶ νηῒ μελαίνῃ</p>
<p><a>Ν268</a> πόλλ᾽ ἔναρα Τρώων: ἀλλ᾽ οὐ σχεδόν ἐστιν ἑλέσθαι.</p>
<p><a>Ν269</a> οὐδὲ γὰρ οὐδ᾽ ἐμέ φημι λελασμένον ἔμμεναι ἀλκῆς,</p>
<p><a>Ν270</a> ἀλλὰ μετὰ πρώτοισι μάχην ἀνὰ κυδιάνειραν</p>
<p><a>Ν271</a> ἵσταμαι, ὁππότε νεῖκος ὀρώρηται πολέμοιο.</p>
<p><a>Ν272</a> ἄλλόν πού τινα μᾶλλον Ἀχαιῶν χαλκοχιτώνων</p>
<p><a>Ν273</a> λήθω μαρνάμενος, σὲ δὲ ἴδμεναι αὐτὸν ὀΐω.</p>
<p><a>Ν274</a> τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</p>
<p><a>Ν275</a> οἶδ᾽ ἀρετὴν οἷός ἐσσι: τί σε χρὴ ταῦτα λέγεσθαι;</p>
<p><a>Ν276</a> εἰ γὰρ νῦν παρὰ νηυσὶ λεγοίμεθα πάντες ἄριστοι</p>
<p><a>Ν277</a> ἐς λόχον, ἔνθα μάλιστ᾽ ἀρετὴ διαείδεται ἀνδρῶν,</p>
<p><a>Ν278</a> ἔνθ᾽ ὅ τε δειλὸς ἀνὴρ ὅς τ᾽ ἄλκιμος ἐξεφαάνθη:</p>
<p><a>Ν279</a> τοῦ μὲν γάρ τε κακοῦ τρέπεται χρὼς ἄλλυδις ἄλλῃ,</p>
<p><a>Ν280</a> οὐδέ οἱ ἀτρέμας ἧσθαι ἐρητύετ᾽ ἐν φρεσὶ θυμός,</p>
<p><a>Ν281</a> ἀλλὰ μετοκλάζει καὶ ἐπ᾽ ἀμφοτέρους πόδας ἵζει,</p>
<p><a>Ν282</a> ἐν δέ τέ οἱ κραδίη μεγάλα στέρνοισι πατάσσει</p>
<p><a>Ν283</a> κῆρας ὀϊομένῳ, πάταγος δέ τε γίγνετ᾽ ὀδόντων:</p>
<p><a>Ν284</a> τοῦ δ᾽ ἀγαθοῦ οὔτ᾽ ἂρ τρέπεται χρὼς οὔτέ τι λίην</p>
<p><a>Ν285</a> ταρβεῖ, ἐπειδὰν πρῶτον ἐσίζηται λόχον ἀνδρῶν,</p>
<p><a>Ν286</a> ἀρᾶται δὲ τάχιστα μιγήμεναι ἐν δαῒ λυγρῇ:</p>
<p><a>Ν287</a> οὐδέ κεν ἔνθα τεόν γε μένος καὶ χεῖρας ὄνοιτο.</p>
<p><a>Ν288</a> εἴ περ γάρ κε βλεῖο πονεύμενος ἠὲ τυπείης</p>
<p><a>Ν289</a> οὐκ ἂν ἐν αὐχέν᾽ ὄπισθε πέσοι βέλος οὐδ᾽ ἐνὶ νώτῳ,</p>
<p><a>Ν290</a> ἀλλά κεν ἢ στέρνων ἢ νηδύος ἀντιάσειε</p>
<p><a>Ν291</a> πρόσσω ἱεμένοιο μετὰ προμάχων ὀαριστύν.</p>
<p><a>Ν292</a> ἀλλ᾽ ἄγε μηκέτι ταῦτα λεγώμεθα νηπύτιοι ὣς</p>
<p><a>Ν293</a> ἑσταότες, μή πού τις ὑπερφιάλως νεμεσήσῃ:</p>
<p><a>Ν294</a> ἀλλὰ σύ γε κλισίην δὲ κιὼν ἕλευ ὄβριμον ἔγχος.</p>
<p><a>Ν295</a> ὣς φάτο, Μηριόνης δὲ θοῷ ἀτάλαντος Ἄρηϊ</p>
<p><a>Ν296</a> καρπαλίμως κλισίηθεν ἀνείλετο χάλκεον ἔγχος,</p>
<p><a>Ν297</a> βῆ δὲ μετ᾽ Ἰδομενῆα μέγα πτολέμοιο μεμηλώς.</p>
<p><a>Ν298</a> οἷος δὲ βροτολοιγὸς Ἄρης πόλεμον δὲ μέτεισι,</p>
<p><a>Ν299</a> τῷ δὲ Φόβος φίλος υἱὸς ἅμα κρατερὸς καὶ ἀταρβὴς</p>
<p><a>Ν300</a> ἕσπετο, ὅς τ᾽ ἐφόβησε ταλάφρονά περ πολεμιστήν:</p>
<p><a>Ν301</a> τὼ μὲν ἄρ᾽ ἐκ Θρῄκης Ἐφύρους μέτα θωρήσσεσθον,</p>
<p><a>Ν302</a> ἠὲ μετὰ Φλεγύας μεγαλήτορας: οὐδ᾽ ἄρα τώ γε</p>
<p><a>Ν303</a> ἔκλυον ἀμφοτέρων, ἑτέροισι δὲ κῦδος ἔδωκαν:</p>
<p><a>Ν304</a> τοῖοι Μηριόνης τε καὶ Ἰδομενεὺς ἀγοὶ ἀνδρῶν</p>
<p><a>Ν305</a> ἤϊσαν ἐς πόλεμον κεκορυθμένοι αἴθοπι χαλκῷ.</p>
<p><a>Ν306</a> τὸν καὶ Μηριόνης πρότερος πρὸς μῦθον ἔειπε:</p>
<p><a>Ν307</a> Δευκαλίδη πῇ τὰρ μέμονας καταδῦναι ὅμιλον;</p>
<p><a>Ν308</a> ἢ ἐπὶ δεξιόφιν παντὸς στρατοῦ, ἦ ἀνὰ μέσσους,</p>
<p><a>Ν309</a> ἦ ἐπ᾽ ἀριστερόφιν; ἐπεὶ οὔ ποθι ἔλπομαι οὕτω</p>
<p><a>Ν310</a> δεύεσθαι πολέμοιο κάρη κομόωντας Ἀχαιούς.</p>
<p><a>Ν311</a> τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</p>
<p><a>Ν312</a> νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι</p>
<p><a>Ν313</a> Αἴαντές τε δύω Τεῦκρός θ᾽, ὃς ἄριστος Ἀχαιῶν</p>
<p><a>Ν314</a> τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:</p>
<p><a>Ν315</a> οἵ μιν ἅδην ἐλόωσι καὶ ἐσσύμενον πολέμοιο</p>
<p><a>Ν316</a> Ἕκτορα Πριαμίδην, καὶ εἰ μάλα καρτερός ἐστιν.</p>
<p><a>Ν317</a> αἰπύ οἱ ἐσσεῖται μάλα περ μεμαῶτι μάχεσθαι</p>
<p><a>Ν318</a> κείνων νικήσαντι μένος καὶ χεῖρας ἀάπτους</p>
<p><a>Ν319</a> νῆας ἐνιπρῆσαι, ὅτε μὴ αὐτός γε Κρονίων</p>
<p><a>Ν320</a> ἐμβάλοι αἰθόμενον δαλὸν νήεσσι θοῇσιν.</p>
<p><a>Ν321</a> ἀνδρὶ δέ κ᾽ οὐκ εἴξειε μέγας Τελαμώνιος Αἴας,</p>
<p><a>Ν322</a> ὃς θνητός τ᾽ εἴη καὶ ἔδοι Δημήτερος ἀκτὴν</p>
<p><a>Ν323</a> χαλκῷ τε ῥηκτὸς μεγάλοισί τε χερμαδίοισιν.</p>
<p><a>Ν324</a> οὐδ᾽ ἂν Ἀχιλλῆϊ ῥηξήνορι χωρήσειεν</p>
<p><a>Ν325</a> ἔν γ᾽ αὐτοσταδίῃ: ποσὶ δ᾽ οὔ πως ἔστιν ἐρίζειν.</p>
<p><a>Ν326</a> νῶϊν δ᾽ ὧδ᾽ ἐπ᾽ ἀριστέρ᾽ ἔχε στρατοῦ, ὄφρα τάχιστα</p>
<p><a>Ν327</a> εἴδομεν ἠέ τῳ εὖχος ὀρέξομεν, ἦέ τις ἡμῖν.</p>
<p><a>Ν328</a> ὣς φάτο, Μηριόνης δὲ θοῷ ἀτάλαντος Ἄρηϊ</p>
<p><a>Ν329</a> ἦρχ᾽ ἴμεν, ὄφρ᾽ ἀφίκοντο κατὰ στρατὸν ᾗ μιν ἀνώγει,</p>
<p><a>Ν330</a> οἳ δ᾽ ὡς Ἰδομενῆα ἴδον φλογὶ εἴκελον ἀλκὴν</p>
<p><a>Ν331</a> αὐτὸν καὶ θεράποντα σὺν ἔντεσι δαιδαλέοισι,</p>
<p><a>Ν332</a> κεκλόμενοι καθ᾽ ὅμιλον ἐπ᾽ αὐτῷ πάντες ἔβησαν:</p>
<p><a>Ν333</a> τῶν δ᾽ ὁμὸν ἵστατο νεῖκος ἐπὶ πρυμνῇσι νέεσσιν.</p>
<p><a>Ν334</a> ὡς δ᾽ ὅθ᾽ ὑπὸ λιγέων ἀνέμων σπέρχωσιν ἄελλαι</p>
<p><a>Ν335</a> ἤματι τῷ ὅτε τε πλείστη κόνις ἀμφὶ κελεύθους,</p>
<p><a>Ν336</a> οἵ τ᾽ ἄμυδις κονίης μεγάλην ἱστᾶσιν ὀμίχλην,</p>
<p><a>Ν337</a> ὣς ἄρα τῶν ὁμόσ᾽ ἦλθε μάχη, μέμασαν δ᾽ ἐνὶ θυμῷ</p>
<p><a>Ν338</a> ἀλλήλους καθ᾽ ὅμιλον ἐναιρέμεν ὀξέϊ χαλκῷ.</p>
<p><a>Ν339</a> ἔφριξεν δὲ μάχη φθισίμβροτος ἐγχείῃσι</p>
<p><a>Ν340</a> μακρῇς, ἃς εἶχον ταμεσίχροας: ὄσσε δ᾽ ἄμερδεν</p>
<p><a>Ν341</a> αὐγὴ χαλκείη κορύθων ἄπο λαμπομενάων</p>
<p><a>Ν342</a> θωρήκων τε νεοσμήκτων σακέων τε φαεινῶν</p>
<p><a>Ν343</a> ἐρχομένων ἄμυδις: μάλα κεν θρασυκάρδιος εἴη</p>
<p><a>Ν344</a> ὃς τότε γηθήσειεν ἰδὼν πόνον οὐδ᾽ ἀκάχοιτο.</p>
<p><a>Ν345</a> τὼ δ᾽ ἀμφὶς φρονέοντε δύω Κρόνου υἷε κραταιὼ</p>
<p><a>Ν346</a> ἀνδράσιν ἡρώεσσιν ἐτεύχετον ἄλγεα λυγρά.</p>
<p><a>Ν347</a> Ζεὺς μέν ῥα Τρώεσσι καὶ Ἕκτορι βούλετο νίκην</p>
<p><a>Ν348</a> κυδαίνων Ἀχιλῆα πόδας ταχύν: οὐδέ τι πάμπαν</p>
<p><a>Ν349</a> ἤθελε λαὸν ὀλέσθαι Ἀχαιϊκὸν Ἰλιόθι πρό,</p>
<p><a>Ν350</a> ἀλλὰ Θέτιν κύδαινε καὶ υἱέα καρτερόθυμον.</p>
<p><a>Ν351</a> Ἀργείους δὲ Ποσειδάων ὀρόθυνε μετελθὼν</p>
<p><a>Ν352</a> λάθρῃ ὑπεξαναδὺς πολιῆς ἁλός: ἤχθετο γάρ ῥα</p>
<p><a>Ν353</a> Τρωσὶν δαμναμένους, Διὶ δὲ κρατερῶς ἐνεμέσσα.</p>
<p><a>Ν354</a> ἦ μὰν ἀμφοτέροισιν ὁμὸν γένος ἠδ᾽ ἴα πάτρη,</p>
<p><a>Ν355</a> ἀλλὰ Ζεὺς πρότερος γεγόνει καὶ πλείονα ᾔδη.</p>
<p><a>Ν356</a> τώ ῥα καὶ ἀμφαδίην μὲν ἀλεξέμεναι ἀλέεινε,</p>
<p><a>Ν357</a> λάθρῃ δ᾽ αἰὲν ἔγειρε κατὰ στρατὸν ἀνδρὶ ἐοικώς.</p>
<p><a>Ν358</a> τοὶ δ᾽ ἔριδος κρατερῆς καὶ ὁμοιΐου πτολέμοιο</p>
<p><a>Ν359</a> πεῖραρ ἐπαλλάξαντες ἐπ᾽ ἀμφοτέροισι τάνυσσαν</p>
<p><a>Ν360</a> ἄρρηκτόν τ᾽ ἄλυτόν τε, τὸ πολλῶν γούνατ᾽ ἔλυσεν.</p>
<p><a>Ν361</a> ἔνθα μεσαιπόλιός περ ἐὼν Δαναοῖσι κελεύσας</p>
<p><a>Ν362</a> Ἰδομενεὺς Τρώεσσι μετάλμενος ἐν φόβον ὦρσε.</p>
<p><a>Ν363</a> πέφνε γὰρ Ὀθρυονῆα Καβησόθεν ἔνδον ἐόντα,</p>
<p><a>Ν364</a> ὅς ῥα νέον πολέμοιο μετὰ κλέος εἰληλούθει,</p>
<p><a>Ν365</a> ᾔτεε δὲ Πριάμοιο θυγατρῶν εἶδος ἀρίστην</p>
<p><a>Ν366</a> Κασσάνδρην ἀνάεδνον, ὑπέσχετο δὲ μέγα ἔργον,</p>
<p><a>Ν367</a> ἐκ Τροίης ἀέκοντας ἀπωσέμεν υἷας Ἀχαιῶν.</p>
<p><a>Ν368</a> τῷ δ᾽ ὁ γέρων Πρίαμος ὑπό τ᾽ ἔσχετο καὶ κατένευσε</p>
<p><a>Ν369</a> δωσέμεναι: ὃ δὲ μάρναθ᾽ ὑποσχεσίῃσι πιθήσας.</p>
<p><a>Ν370</a> Ἰδομενεὺς δ᾽ αὐτοῖο τιτύσκετο δουρὶ φαεινῷ,</p>
<p><a>Ν371</a> καὶ βάλεν ὕψι βιβάντα τυχών: οὐδ᾽ ἤρκεσε θώρηξ</p>
<p><a>Ν372</a> χάλκεος, ὃν φορέεσκε, μέσῃ δ᾽ ἐν γαστέρι πῆξε.</p>
<p><a>Ν373</a> δούπησεν δὲ πεσών: ὃ δ᾽ ἐπεύξατο φώνησέν τε:</p>
<p><a>Ν374</a> Ὀθρυονεῦ περὶ δή σε βροτῶν αἰνίζομ᾽ ἁπάντων</p>
<p><a>Ν375</a> εἰ ἐτεὸν δὴ πάντα τελευτήσεις ὅσ᾽ ὑπέστης</p>
<p><a>Ν376</a> Δαρδανίδῃ Πριάμῳ: ὃ δ᾽ ὑπέσχετο θυγατέρα ἥν.</p>
<p><a>Ν377</a> καί κέ τοι ἡμεῖς ταῦτά γ᾽ ὑποσχόμενοι τελέσαιμεν,</p>
<p><a>Ν378</a> δοῖμεν δ᾽ Ἀτρεΐδαο θυγατρῶν εἶδος ἀρίστην</p>
<p><a>Ν379</a> Ἄργεος ἐξαγαγόντες ὀπυιέμεν, εἴ κε σὺν ἄμμιν</p>
<p><a>Ν380</a> Ἰλίου ἐκπέρσῃς εὖ ναιόμενον πτολίεθρον.</p>
<p><a>Ν381</a> ἀλλ᾽ ἕπε᾽, ὄφρ᾽ ἐπὶ νηυσὶ συνώμεθα ποντοπόροισιν</p>
<p><a>Ν382</a> ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.</p>
<p><a>Ν383</a> ὣς εἰπὼν ποδὸς ἕλκε κατὰ κρατερὴν ὑσμίνην</p>
<p><a>Ν384</a> ἥρως Ἰδομενεύς: τῷ δ᾽ Ἄσιος ἦλθ᾽ ἐπαμύντωρ</p>
<p><a>Ν385</a> πεζὸς πρόσθ᾽ ἵππων: τὼ δὲ πνείοντε κατ᾽ ὤμων</p>
<p><a>Ν386</a> αἰὲν ἔχ᾽ ἡνίοχος θεράπων: ὃ δὲ ἵετο θυμῷ</p>
<p><a>Ν387</a> Ἰδομενῆα βαλεῖν: ὃ δέ μιν φθάμενος βάλε δουρὶ</p>
<p><a>Ν388</a> λαιμὸν ὑπ᾽ ἀνθερεῶνα, διὰ πρὸ δὲ χαλκὸν ἔλασσεν.</p>
<p><a>Ν389</a> ἤριπε δ᾽ ὡς ὅτε τις δρῦς ἤριπεν ἢ ἀχερωῒς</p>
<p><a>Ν390</a> ἠὲ πίτυς βλωθρή, τήν τ᾽ οὔρεσι τέκτονες ἄνδρες</p>
<p><a>Ν391</a> ἐξέταμον πελέκεσσι νεήκεσι νήϊον εἶναι:</p>
<p><a>Ν392</a> ὣς ὃ πρόσθ᾽ ἵππων καὶ δίφρου κεῖτο τανυσθεὶς</p>
<p><a>Ν393</a> βεβρυχὼς κόνιος δεδραγμένος αἱματοέσσης.</p>
<p><a>Ν394</a> ἐκ δέ οἱ ἡνίοχος πλήγη φρένας ἃς πάρος εἶχεν,</p>
<p><a>Ν395</a> οὐδ᾽ ὅ γ᾽ ἐτόλμησεν δηΐων ὑπὸ χεῖρας ἀλύξας</p>
<p><a>Ν396</a> ἂψ ἵππους στρέψαι, τὸν δ᾽ Ἀντίλοχος μενεχάρμης</p>
<p><a>Ν397</a> δουρὶ μέσον περόνησε τυχών: οὐδ᾽ ἤρκεσε θώρηξ</p>
<p><a>Ν398</a> χάλκεος ὃν φορέεσκε, μέσῃ δ᾽ ἐν γαστέρι πῆξεν.</p>
<p><a>Ν399</a> αὐτὰρ ὃ ἀσθμαίνων εὐεργέος ἔκπεσε δίφρου,</p>
<p><a>Ν400</a> ἵππους δ᾽ Ἀντίλοχος μεγαθύμου Νέστορος υἱὸς</p>
<p><a>Ν401</a> ἐξέλασε Τρώων μετ᾽ ἐϋκνήμιδας Ἀχαιούς.</p>
<p><a>Ν402</a> Δηΐφοβος δὲ μάλα σχεδὸν ἤλυθεν Ἰδομενῆος</p>
<p><a>Ν403</a> Ἀσίου ἀχνύμενος, καὶ ἀκόντισε δουρὶ φαεινῷ.</p>
<p><a>Ν404</a> ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος</p>
<p><a>Ν405</a> Ἰδομενεύς: κρύφθη γὰρ ὑπ᾽ ἀσπίδι πάντοσ᾽ ἐΐσῃ,</p>
<p><a>Ν406</a> τὴν ἄρ᾽ ὅ γε ῥινοῖσι βοῶν καὶ νώροπι χαλκῷ</p>
<p><a>Ν407</a> δινωτὴν φορέεσκε, δύω κανόνεσσ᾽ ἀραρυῖαν:</p>
<p><a>Ν408</a> τῇ ὕπο πᾶς ἐάλη, τὸ δ᾽ ὑπέρπτατο χάλκεον ἔγχος,</p>
<p><a>Ν409</a> καρφαλέον δέ οἱ ἀσπὶς ἐπιθρέξαντος ἄϋσεν</p>
<p><a>Ν410</a> ἔγχεος: οὐδ᾽ ἅλιόν ῥα βαρείης χειρὸς ἀφῆκεν,</p>
<p><a>Ν411</a> ἀλλ᾽ ἔβαλ᾽ Ἱππασίδην Ὑψήνορα ποιμένα λαῶν</p>
<p><a>Ν412</a> ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσε.</p>
<p><a>Ν413</a> Δηΐφοβος δ᾽ ἔκπαγλον ἐπεύξατο μακρὸν ἀΰσας:</p>
<p><a>Ν414</a> οὐ μὰν αὖτ᾽ ἄτιτος κεῖτ᾽ Ἄσιος, ἀλλά ἕ φημι</p>
<p><a>Ν415</a> εἰς Ἄϊδός περ ἰόντα πυλάρταο κρατεροῖο</p>
<p><a>Ν416</a> γηθήσειν κατὰ θυμόν, ἐπεί ῥά οἱ ὤπασα πομπόν.</p>
<p><a>Ν417</a> ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο,</p>
<p><a>Ν418</a> Ἀντιλόχῳ δὲ μάλιστα δαΐφρονι θυμὸν ὄρινεν:</p>
<p><a>Ν419</a> ἀλλ᾽ οὐδ᾽ ἀχνύμενός περ ἑοῦ ἀμέλησεν ἑταίρου,</p>
<p><a>Ν420</a> ἀλλὰ θέων περίβη καί οἱ σάκος ἀμφεκάλυψε.</p>
<p><a>Ν421</a> τὸν μὲν ἔπειθ᾽ ὑποδύντε δύω ἐρίηρες ἑταῖροι</p>
<p><a>Ν422</a> Μηκιστεὺς Ἐχίοιο πάϊς καὶ δῖος Ἀλάστωρ,</p>
<p><a>Ν423</a> νῆας ἔπι γλαφυρὰς φερέτην βαρέα στενάχοντα.</p>
<p><a>Ν424</a> Ἰδομενεὺς δ᾽ οὐ λῆγε μένος μέγα, ἵετο δ᾽ αἰεὶ</p>
<p><a>Ν425</a> ἠέ τινα Τρώων ἐρεβεννῇ νυκτὶ καλύψαι</p>
<p><a>Ν426</a> ἢ αὐτὸς δουπῆσαι ἀμύνων λοιγὸν Ἀχαιοῖς.</p>
<p><a>Ν427</a> ἔνθ᾽ Αἰσυήταο διοτρεφέος φίλον υἱὸν</p>
<p><a>Ν428</a> ἥρω᾽ Ἀλκάθοον, γαμβρὸς δ᾽ ἦν Ἀγχίσαο,</p>
<p><a>Ν429</a> πρεσβυτάτην δ᾽ ὤπυιε θυγατρῶν Ἱπποδάμειαν</p>
<p><a>Ν430</a> τὴν περὶ κῆρι φίλησε πατὴρ καὶ πότνια μήτηρ</p>
<p><a>Ν431</a> ἐν μεγάρῳ: πᾶσαν γὰρ ὁμηλικίην ἐκέκαστο</p>
<p><a>Ν432</a> κάλλεϊ καὶ ἔργοισιν ἰδὲ φρεσί: τοὔνεκα καί μιν</p>
<p><a>Ν433</a> γῆμεν ἀνὴρ ὤριστος ἐνὶ Τροίῃ εὐρείῃ:</p>
<p><a>Ν434</a> τὸν τόθ᾽ ὑπ᾽ Ἰδομενῆϊ Ποσειδάων ἐδάμασσε</p>
<p><a>Ν435</a> θέλξας ὄσσε φαεινά, πέδησε δὲ φαίδιμα γυῖα:</p>
<p><a>Ν436</a> οὔτε γὰρ ἐξοπίσω φυγέειν δύνατ᾽ οὔτ᾽ ἀλέασθαι,</p>
<p><a>Ν437</a> ἀλλ᾽ ὥς τε στήλην ἢ δένδρεον ὑψιπέτηλον</p>
<p><a>Ν438</a> ἀτρέμας ἑσταότα στῆθος μέσον οὔτασε δουρὶ</p>
<p><a>Ν439</a> ἥρως Ἰδομενεύς, ῥῆξεν δέ οἱ ἀμφὶ χιτῶνα</p>
<p><a>Ν440</a> χάλκεον, ὅς οἱ πρόσθεν ἀπὸ χροὸς ἤρκει ὄλεθρον:</p>
<p><a>Ν441</a> δὴ τότε γ᾽ αὖον ἄϋσεν ἐρεικόμενος περὶ δουρί.</p>
<p><a>Ν442</a> δούπησεν δὲ πεσών, δόρυ δ᾽ ἐν κραδίῃ ἐπεπήγει,</p>
<p><a>Ν443</a> ἥ ῥά οἱ ἀσπαίρουσα καὶ οὐρίαχον πελέμιζεν</p>
<p><a>Ν444</a> ἔγχεος: ἔνθα δ᾽ ἔπειτ᾽ ἀφίει μένος ὄβριμος Ἄρης:</p>
<p><a>Ν445</a> Ἰδομενεὺς δ᾽ ἔκπαγλον ἐπεύξατο μακρὸν ἀΰσας</p>
<p><a>Ν446</a> Δηΐφοβ᾽ ἦ ἄρα δή τι ἐΐσκομεν ἄξιον εἶναι</p>
<p><a>Ν447</a> τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.</p>
<p><a>Ν448</a> δαιμόνι᾽ ἀλλὰ καὶ αὐτὸς ἐναντίον ἵστασ᾽ ἐμεῖο,</p>
<p><a>Ν449</a> ὄφρα ἴδῃ οἷος Ζηνὸς γόνος ἐνθάδ᾽ ἱκάνω,</p>
<p><a>Ν450</a> ὃς πρῶτον Μίνωα τέκε Κρήτῃ ἐπίουρον:</p>
<p><a>Ν451</a> Μίνως δ᾽ αὖ τέκεθ᾽ υἱὸν ἀμύμονα Δευκαλίωνα,</p>
<p><a>Ν452</a> Δευκαλίων δ᾽ ἐμὲ τίκτε πολέσσ᾽ ἄνδρεσσιν ἄνακτα</p>
<p><a>Ν453</a> Κρήτῃ ἐν εὐρείῃ: νῦν δ᾽ ἐνθάδε νῆες ἔνεικαν</p>
<p><a>Ν454</a> σοί τε κακὸν καὶ πατρὶ καὶ ἄλλοισι Τρώεσσιν.</p>
<p><a>Ν455</a> ὣς φάτο, Δηΐφοβος δὲ διάνδιχα μερμήριξεν</p>
<p><a>Ν456</a> ἤ τινά που Τρώων ἑταρίσσαιτο μεγαθύμων</p>
<p><a>Ν457</a> ἂψ ἀναχωρήσας, ἦ πειρήσαιτο καὶ οἶος.</p>
<p><a>Ν458</a> ὧδε δέ οἱ φρονέοντι δοάσσατο κέρδιον εἶναι</p>
<p><a>Ν459</a> βῆναι ἐπ᾽ Αἰνείαν: τὸν δ᾽ ὕστατον εὗρεν ὁμίλου</p>
<p><a>Ν460</a> ἑσταότ᾽: αἰεὶ γὰρ Πριάμῳ ἐπεμήνιε δίῳ</p>
<p><a>Ν461</a> οὕνεκ᾽ ἄρ᾽ ἐσθλὸν ἐόντα μετ᾽ ἀνδράσιν οὔ τι τίεσκεν.</p>
<p><a>Ν462</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>Ν463</a> Αἰνεία Τρώων βουληφόρε νῦν σε μάλα χρὴ</p>
<p><a>Ν464</a> γαμβρῷ ἀμυνέμεναι, εἴ πέρ τί σε κῆδος ἱκάνει.</p>
<p><a>Ν465</a> ἀλλ᾽ ἕπευ Ἀλκαθόῳ ἐπαμύνομεν, ὅς σε πάρος γε</p>
<p><a>Ν466</a> γαμβρὸς ἐὼν ἔθρεψε δόμοις ἔνι τυτθὸν ἐόντα:</p>
<p><a>Ν467</a> τὸν δέ τοι Ἰδομενεὺς δουρικλυτὸς ἐξενάριξεν.</p>
<p><a>Ν468</a> ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε,</p>
<p><a>Ν469</a> βῆ δὲ μετ᾽ Ἰδομενῆα μέγα πτολέμοιο μεμηλώς.</p>
<p><a>Ν470</a> ἀλλ᾽ οὐκ Ἰδομενῆα φόβος λάβε τηλύγετον ὥς,</p>
<p><a>Ν471</a> ἀλλ᾽ ἔμεν᾽ ὡς ὅτε τις σῦς οὔρεσιν ἀλκὶ πεποιθώς,</p>
<p><a>Ν472</a> ὅς τε μένει κολοσυρτὸν ἐπερχόμενον πολὺν ἀνδρῶν</p>
<p><a>Ν473</a> χώρῳ ἐν οἰοπόλῳ, φρίσσει δέ τε νῶτον ὕπερθεν:</p>
<p><a>Ν474</a> ὀφθαλμὼ δ᾽ ἄρα οἱ πυρὶ λάμπετον: αὐτὰρ ὀδόντας</p>
<p><a>Ν475</a> θήγει, ἀλέξασθαι μεμαὼς κύνας ἠδὲ καὶ ἄνδρας:</p>
<p><a>Ν476</a> ὣς μένεν Ἰδομενεὺς δουρικλυτός, οὐδ᾽ ὑπεχώρει,</p>
<p><a>Ν477</a> Αἰνείαν ἐπιόντα βοηθόον: αὖε δ᾽ ἑταίρους</p>
<p><a>Ν478</a> Ἀσκάλαφόν τ᾽ ἐσορῶν Ἀφαρῆά τε Δηΐπυρόν τε</p>
<p><a>Ν479</a> Μηριόνην τε καὶ Ἀντίλοχον μήστωρας ἀϋτῆς:</p>
<p><a>Ν480</a> τοὺς ὅ γ᾽ ἐποτρύνων ἔπεα πτερόεντα προσηύδα:</p>
<p><a>Ν481</a> δεῦτε φίλοι, καί μ᾽ οἴῳ ἀμύνετε: δείδια δ᾽ αἰνῶς</p>
<p><a>Ν482</a> Αἰνείαν ἐπιόντα πόδας ταχύν, ὅς μοι ἔπεισιν,</p>
<p><a>Ν483</a> ὃς μάλα καρτερός ἐστι μάχῃ ἔνι φῶτας ἐναίρειν:</p>
<p><a>Ν484</a> καὶ δ᾽ ἔχει ἥβης ἄνθος, ὅ τε κράτος ἐστὶ μέγιστον.</p>
<p><a>Ν485</a> εἰ γὰρ ὁμηλικίη γε γενοίμεθα τῷδ᾽ ἐπὶ θυμῷ</p>
<p><a>Ν486</a> αἶψά κεν ἠὲ φέροιτο μέγα κράτος, ἠὲ φεροίμην.</p>
<p><a>Ν487</a> ὣς ἔφαθ᾽, οἳ δ᾽ ἄρα πάντες ἕνα φρεσὶ θυμὸν ἔχοντες</p>
<p><a>Ν488</a> πλησίοι ἔστησαν, σάκε᾽ ὤμοισι κλίναντες.</p>
<p><a>Ν489</a> Αἰνείας δ᾽ ἑτέρωθεν ἐκέκλετο οἷς ἑτάροισι</p>
<p><a>Ν490</a> Δηΐφοβόν τε Πάριν τ᾽ ἐσορῶν καὶ Ἀγήνορα δῖον,</p>
<p><a>Ν491</a> οἵ οἱ ἅμ᾽ ἡγεμόνες Τρώων ἔσαν: αὐτὰρ ἔπειτα</p>
<p><a>Ν492</a> λαοὶ ἕπονθ᾽, ὡς εἴ τε μετὰ κτίλον ἕσπετο μῆλα</p>
<p><a>Ν493</a> πιόμεν᾽ ἐκ βοτάνης: γάνυται δ᾽ ἄρα τε φρένα ποιμήν:</p>
<p><a>Ν494</a> ὣς Αἰνείᾳ θυμὸς ἐνὶ στήθεσσι γεγήθει</p>
<p><a>Ν495</a> ὡς ἴδε λαῶν ἔθνος ἐπισπόμενον ἑοῖ αὐτῷ.</p>
<p><a>Ν496</a> οἳ δ᾽ ἀμφ᾽ Ἀλκαθόῳ αὐτοσχεδὸν ὁρμήθησαν</p>
<p><a>Ν497</a> μακροῖσι ξυστοῖσι: περὶ στήθεσσι δὲ χαλκὸς</p>
<p><a>Ν498</a> σμερδαλέον κονάβιζε τιτυσκομένων καθ᾽ ὅμιλον</p>
<p><a>Ν499</a> ἀλλήλων: δύο δ᾽ ἄνδρες ἀρήϊοι ἔξοχον ἄλλων</p>
<p><a>Ν500</a> Αἰνείας τε καὶ Ἰδομενεὺς ἀτάλαντοι Ἄρηϊ</p>
<p><a>Ν501</a> ἵεντ᾽ ἀλλήλων ταμέειν χρόα νηλέϊ χαλκῷ.</p>
<p><a>Ν502</a> Αἰνείας δὲ πρῶτος ἀκόντισεν Ἰδομενῆος:</p>
<p><a>Ν503</a> ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος,</p>
<p><a>Ν504</a> αἰχμὴ δ᾽ Αἰνείαο κραδαινομένη κατὰ γαίης</p>
<p><a>Ν505</a> ᾤχετ᾽, ἐπεί ῥ᾽ ἅλιον στιβαρῆς ἀπὸ χειρὸς ὄρουσεν.</p>
<p><a>Ν506</a> Ἰδομενεὺς δ᾽ ἄρα Οἰνόμαον βάλε γαστέρα μέσσην,</p>
<p><a>Ν507</a> ῥῆξε δὲ θώρηκος γύαλον, διὰ δ᾽ ἔντερα χαλκὸς</p>
<p><a>Ν508</a> ἤφυσ᾽: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</p>
<p><a>Ν509</a> Ἰδομενεὺς δ᾽ ἐκ μὲν νέκυος δολιχόσκιον ἔγχος</p>
<p><a>Ν510</a> ἐσπάσατ᾽, οὐδ᾽ ἄρ᾽ ἔτ᾽ ἄλλα δυνήσατο τεύχεα καλὰ</p>
<p><a>Ν511</a> ὤμοιιν ἀφελέσθαι: ἐπείγετο γὰρ βελέεσσιν.</p>
<p><a>Ν512</a> οὐ γὰρ ἔτ᾽ ἔμπεδα γυῖα ποδῶν ἦν ὁρμηθέντι,</p>
<p><a>Ν513</a> οὔτ᾽ ἄρ᾽ ἐπαΐξαι μεθ᾽ ἑὸν: βέλος οὔτ᾽ ἀλέασθαι.</p>
<p><a>Ν514</a> τώ ῥα καὶ ἐν σταδίῃ μὲν ἀμύνετο νηλεὲς ἦμαρ,</p>
<p><a>Ν515</a> τρέσσαι δ᾽ οὐκ ἔτι ῥίμφα πόδες φέρον ἐκ πολέμοιο.</p>
<p><a>Ν516</a> τοῦ δὲ βάδην ἀπιόντος ἀκόντισε δουρὶ φαεινῷ</p>
<p><a>Ν517</a> Δηΐφοβος: δὴ γάρ οἱ ἔχεν κότον ἐμμενὲς αἰεί.</p>
<p><a>Ν518</a> ἀλλ᾽ ὅ γε καὶ τόθ᾽ ἅμαρτεν, ὃ δ᾽ Ἀσκάλαφον βάλε δουρὶ</p>
<p><a>Ν519</a> υἱὸν Ἐνυαλίοιο: δι᾽ ὤμου δ᾽ ὄβριμον ἔγχος</p>
<p><a>Ν520</a> ἔσχεν: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</p>
<p><a>Ν521</a> οὐδ᾽ ἄρα πώ τι πέπυστο βριήπυος ὄβριμος Ἄρης</p>
<p><a>Ν522</a> υἷος ἑοῖο πεσόντος ἐνὶ κρατερῇ ὑσμίνῃ,</p>
<p><a>Ν523</a> ἀλλ᾽ ὅ γ᾽ ἄρ᾽ ἄκρῳ Ὀλύμπῳ ὑπὸ χρυσέοισι νέφεσσιν</p>
<p><a>Ν524</a> ἧστο Διὸς βουλῇσιν ἐελμένος, ἔνθά περ ἄλλοι</p>
<p><a>Ν525</a> ἀθάνατοι θεοὶ ἦσαν ἐεργόμενοι πολέμοιο.</p>
<p><a>Ν526</a> οἳ δ᾽ ἀμφ᾽ Ἀσκαλάφῳ αὐτοσχεδὸν ὁρμήθησαν:</p>
<p><a>Ν527</a> Δηΐφοβος μὲν ἀπ᾽ Ἀσκαλάφου πήληκα φαεινὴν</p>
<p><a>Ν528</a> ἥρπασε, Μηριόνης δὲ θοῷ ἀτάλαντος Ἄρηϊ</p>
<p><a>Ν529</a> δουρὶ βραχίονα τύψεν ἐπάλμενος, ἐκ δ᾽ ἄρα χειρὸς</p>
<p><a>Ν530</a> αὐλῶπις τρυφάλεια χαμαὶ βόμβησε πεσοῦσα.</p>
<p><a>Ν531</a> Μηριόνης δ᾽ ἐξ αὖτις ἐπάλμενος αἰγυπιὸς ὣς</p>
<p><a>Ν532</a> ἐξέρυσε πρυμνοῖο βραχίονος ὄβριμον ἔγχος,</p>
<p><a>Ν533</a> ἂψ δ᾽ ἑτάρων εἰς ἔθνος ἐχάζετο. τὸν δὲ Πολίτης</p>
<p><a>Ν534</a> αὐτοκασίγνητος περὶ μέσσῳ χεῖρε τιτήνας</p>
<p><a>Ν535</a> ἐξῆγεν πολέμοιο δυσηχέος, ὄφρ᾽ ἵκεθ᾽ ἵππους</p>
<p><a>Ν536</a> ὠκέας, οἵ οἱ ὄπισθε μάχης ἠδὲ πτολέμοιο</p>
<p><a>Ν537</a> ἕστασαν ἡνίοχόν τε καὶ ἅρματα ποικίλ᾽ ἔχοντες:</p>
<p><a>Ν538</a> οἳ τόν γε προτὶ ἄστυ φέρον βαρέα στενάχοντα</p>
<p><a>Ν539</a> τειρόμενον: κατὰ δ᾽ αἷμα νεουτάτου ἔρρεε χειρός.</p>
<p><a>Ν540</a> οἳ δ᾽ ἄλλοι μάρναντο, βοὴ δ᾽ ἄσβεστος ὀρώρει.</p>
<p><a>Ν541</a> ἔνθ᾽ Αἰνέας Ἀφαρῆα Καλητορίδην ἐπορούσας</p>
<p><a>Ν542</a> λαιμὸν τύψ᾽ ἐπὶ οἷ τετραμμένον ὀξέϊ δουρί:</p>
<p><a>Ν543</a> ἐκλίνθη δ᾽ ἑτέρωσε κάρη, ἐπὶ δ᾽ ἀσπὶς ἑάφθη</p>
<p><a>Ν544</a> καὶ κόρυς, ἀμφὶ δέ οἱ θάνατος χύτο θυμοραϊστής.</p>
<p><a>Ν545</a> Ἀντίλοχος δὲ Θόωνα μεταστρεφθέντα δοκεύσας</p>
<p><a>Ν546</a> οὔτασ᾽ ἐπαΐξας, ἀπὸ δὲ φλέβα πᾶσαν ἔκερσεν,</p>
<p><a>Ν547</a> ἥ τ᾽ ἀνὰ νῶτα θέουσα διαμπερὲς αὐχέν᾽ ἱκάνει:</p>
<p><a>Ν548</a> τὴν ἀπὸ πᾶσαν ἔκερσεν: ὃ δ᾽ ὕπτιος ἐν κονίῃσι</p>
<p><a>Ν549</a> κάππεσεν, ἄμφω χεῖρε φίλοις ἑτάροισι πετάσσας.</p>
<p><a>Ν550</a> Ἀντίλοχος δ᾽ ἐπόρουσε, καὶ αἴνυτο τεύχε᾽ ἀπ᾽ ὤμων</p>
<p><a>Ν551</a> παπταίνων: Τρῶες δὲ περισταδὸν ἄλλοθεν ἄλλος</p>
<p><a>Ν552</a> οὔταζον σάκος εὐρὺ παναίολον, οὐδὲ δύναντο</p>
<p><a>Ν553</a> εἴσω ἐπιγράψαι τέρενα χρόα νηλέϊ χαλκῷ</p>
<p><a>Ν554</a> Ἀντιλόχου: πέρι γάρ ῥα Ποσειδάων ἐνοσίχθων</p>
<p><a>Ν555</a> Νέστορος υἱὸν ἔρυτο καὶ ἐν πολλοῖσι βέλεσσιν.</p>
<p><a>Ν556</a> οὐ μὲν γάρ ποτ᾽ ἄνευ δηΐων ἦν, ἀλλὰ κατ᾽ αὐτοὺς</p>
<p><a>Ν557</a> στρωφᾶτ᾽: οὐδέ οἱ ἔγχος ἔχ᾽ ἀτρέμας, ἀλλὰ μάλ᾽ αἰεὶ</p>
<p><a>Ν558</a> σειόμενον ἐλέλικτο: τιτύσκετο δὲ φρεσὶν ᾗσιν</p>
<p><a>Ν559</a> ἤ τευ ἀκοντίσσαι, ἠὲ σχεδὸν ὁρμηθῆναι.</p>
<p><a>Ν560</a> ἀλλ᾽ οὐ λῆθ᾽ Ἀδάμαντα τιτυσκόμενος καθ᾽ ὅμιλον</p>
<p><a>Ν561</a> Ἀσιάδην, ὅ οἱ οὖτα μέσον σάκος ὀξέϊ χαλκῷ</p>
<p><a>Ν562</a> ἐγγύθεν ὁρμηθείς: ἀμενήνωσεν δέ οἱ αἰχμὴν</p>
<p><a>Ν563</a> κυανοχαῖτα Ποσειδάων βιότοιο μεγήρας.</p>
<p><a>Ν564</a> καὶ τὸ μὲν αὐτοῦ μεῖν᾽ ὥς τε σκῶλος πυρίκαυστος</p>
<p><a>Ν565</a> ἐν σάκει Ἀντιλόχοιο, τὸ δ᾽ ἥμισυ κεῖτ᾽ ἐπὶ γαίης:</p>
<p><a>Ν566</a> ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων:</p>
<p><a>Ν567</a> Μηριόνης δ᾽ ἀπιόντα μετασπόμενος βάλε δουρὶ</p>
<p><a>Ν568</a> αἰδοίων τε μεσηγὺ καὶ ὀμφαλοῦ, ἔνθα μάλιστα</p>
<p><a>Ν569</a> γίγνετ᾽ Ἄρης ἀλεγεινὸς ὀϊζυροῖσι βροτοῖσιν.</p>
<p><a>Ν570</a> ἔνθά οἱ ἔγχος ἔπηξεν: ὃ δ᾽ ἑσπόμενος περὶ δουρὶ</p>
<p><a>Ν571</a> ἤσπαιρ᾽ ὡς ὅτε βοῦς τόν τ᾽ οὔρεσι βουκόλοι ἄνδρες</p>
<p><a>Ν572</a> ἰλλάσιν οὐκ ἐθέλοντα βίῃ δήσαντες ἄγουσιν:</p>
<p><a>Ν573</a> ὣς ὃ τυπεὶς ἤσπαιρε μίνυνθά περ, οὔ τι μάλα δήν,</p>
<p><a>Ν574</a> ὄφρά οἱ ἐκ χροὸς ἔγχος ἀνεσπάσατ᾽ ἐγγύθεν ἐλθὼν</p>
<p><a>Ν575</a> ἥρως Μηριόνης: τὸν δὲ σκότος ὄσσε κάλυψε.</p>
<p><a>Ν576</a> Δηΐπυρον δ᾽ Ἕλενος ξίφεϊ σχεδὸν ἤλασε κόρσην</p>
<p><a>Ν577</a> Θρηϊκίῳ μεγάλῳ, ἀπὸ δὲ τρυφάλειαν ἄραξεν.</p>
<p><a>Ν578</a> ἣ μὲν ἀποπλαγχθεῖσα χαμαὶ πέσε, καί τις Ἀχαιῶν</p>
<p><a>Ν579</a> μαρναμένων μετὰ ποσσὶ κυλινδομένην ἐκόμισσε:</p>
<p><a>Ν580</a> τὸν δὲ κατ᾽ ὀφθαλμῶν ἐρεβεννὴ νὺξ ἐκάλυψεν.</p>
<p><a>Ν581</a> Ἀτρεΐδην δ᾽ ἄχος εἷλε βοὴν ἀγαθὸν Μενέλαον:</p>
<p><a>Ν582</a> βῆ δ᾽ ἐπαπειλήσας Ἑλένῳ ἥρωϊ ἄνακτι</p>
<p><a>Ν583</a> ὀξὺ δόρυ κραδάων: ὃ δὲ τόξου πῆχυν ἄνελκε.</p>
<p><a>Ν584</a> τὼ δ᾽ ἄρ᾽ ὁμαρτήδην ὃ μὲν ἔγχεϊ ὀξυόεντι</p>
<p><a>Ν585</a> ἵετ᾽ ἀκοντίσσαι, ὃ δ᾽ ἀπὸ νευρῆφιν ὀϊστῷ.</p>
<p><a>Ν586</a> Πριαμίδης μὲν ἔπειτα κατὰ στῆθος βάλεν ἰῷ</p>
<p><a>Ν587</a> θώρηκος γύαλον, ἀπὸ δ᾽ ἔπτατο πικρὸς ὀϊστός.</p>
<p><a>Ν588</a> ὡς δ᾽ ὅτ᾽ ἀπὸ πλατέος πτυόφιν μεγάλην κατ᾽ ἀλωὴν</p>
<p><a>Ν589</a> θρῴσκωσιν κύαμοι μελανόχροες ἢ ἐρέβινθοι</p>
<p><a>Ν590</a> πνοιῇ ὕπο λιγυρῇ καὶ λικμητῆρος ἐρωῇ,</p>
<p><a>Ν591</a> ὣς ἀπὸ θώρηκος Μενελάου κυδαλίμοιο</p>
<p><a>Ν592</a> πολλὸν ἀποπλαγχθεὶς ἑκὰς ἔπτατο πικρὸς ὀϊστός.</p>
<p><a>Ν593</a> Ἀτρεΐδης δ᾽ ἄρα χεῖρα βοὴν ἀγαθὸς Μενέλαος</p>
<p><a>Ν594</a> τὴν βάλεν ᾗ ῥ᾽ ἔχε τόξον ἐΰξοον: ἐν δ᾽ ἄρα τόξῳ</p>
<p><a>Ν595</a> ἀντικρὺ διὰ χειρὸς ἐλήλατο χάλκεον ἔγχος.</p>
<p><a>Ν596</a> ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων</p>
<p><a>Ν597</a> χεῖρα παρακρεμάσας: τὸ δ᾽ ἐφέλκετο μείλινον ἔγχος.</p>
<p><a>Ν598</a> καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,</p>
<p><a>Ν599</a> αὐτὴν δὲ ξυνέδησεν ἐϋστρεφεῖ οἰὸς ἀώτῳ</p>
<p><a>Ν600</a> σφενδόνῃ, ἣν ἄρα οἱ θεράπων ἔχε ποιμένι λαῶν.</p>
<p><a>Ν601</a> Πείσανδρος δ᾽ ἰθὺς Μενελάου κυδαλίμοιο</p>
<p><a>Ν602</a> ἤϊε: τὸν δ᾽ ἄγε μοῖρα κακὴ θανάτοιο τέλος δὲ</p>
<p><a>Ν603</a> σοὶ Μενέλαε δαμῆναι ἐν αἰνῇ δηϊοτῆτι.</p>
<p><a>Ν604</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες</p>
<p><a>Ν605</a> Ἀτρεΐδης μὲν ἅμαρτε, παραὶ δέ οἱ ἐτράπετ᾽ ἔγχος,</p>
<p><a>Ν606</a> Πείσανδρος δὲ σάκος Μενελάου κυδαλίμοιο</p>
<p><a>Ν607</a> οὔτασεν, οὐδὲ διὰ πρὸ δυνήσατο χαλκὸν ἐλάσσαι:</p>
<p><a>Ν608</a> ἔσχεθε γὰρ σάκος εὐρύ, κατεκλάσθη δ᾽ ἐνὶ καυλῷ</p>
<p><a>Ν609</a> ἔγχος: ὃ δὲ φρεσὶν ᾗσι χάρη καὶ ἐέλπετο νίκην.</p>
<p><a>Ν610</a> Ἀτρεΐδης δὲ ἐρυσσάμενος ξίφος ἀργυρόηλον</p>
<p><a>Ν611</a> ἆλτ᾽ ἐπὶ Πεισάνδρῳ: ὃ δ᾽ ὑπ᾽ ἀσπίδος εἵλετο καλὴν</p>
<p><a>Ν612</a> ἀξίνην εὔχαλκον ἐλαΐνῳ ἀμφὶ πελέκκῳ</p>
<p><a>Ν613</a> μακρῷ ἐϋξέστῳ: ἅμα δ᾽ ἀλλήλων ἐφίκοντο.</p>
<p><a>Ν614</a> ἤτοι ὃ μὲν κόρυθος φάλον ἤλασεν ἱπποδασείης</p>
<p><a>Ν615</a> ἄκρον ὑπὸ λόφον αὐτόν, ὃ δὲ προσιόντα μέτωπον</p>
<p><a>Ν616</a> ῥινὸς ὕπερ πυμάτης: λάκε δ᾽ ὀστέα, τὼ δέ οἱ ὄσσε</p>
<p><a>Ν617</a> πὰρ ποσὶν αἱματόεντα χαμαὶ πέσον ἐν κονίῃσιν,</p>
<p><a>Ν618</a> ἰδνώθη δὲ πεσών: ὃ δὲ λὰξ ἐν στήθεσι βαίνων</p>
<p><a>Ν619</a> τεύχεά τ᾽ ἐξενάριξε καὶ εὐχόμενος ἔπος ηὔδα:</p>
<p><a>Ν620</a> λείψετέ θην οὕτω γε νέας Δαναῶν ταχυπώλων</p>
<p><a>Ν621</a> Τρῶες ὑπερφίαλοι δεινῆς ἀκόρητοι ἀϋτῆς,</p>
<p><a>Ν622</a> ἄλλης μὲν λώβης τε καὶ αἴσχεος οὐκ ἐπιδευεῖς</p>
<p><a>Ν623</a> ἣν ἐμὲ λωβήσασθε κακαὶ κύνες, οὐδέ τι θυμῷ</p>
<p><a>Ν624</a> Ζηνὸς ἐριβρεμέτεω χαλεπὴν ἐδείσατε μῆνιν</p>
<p><a>Ν625</a> ξεινίου, ὅς τέ ποτ᾽ ὔμμι διαφθέρσει πόλιν αἰπήν:</p>
<p><a>Ν626</a> οἵ μευ κουριδίην ἄλοχον καὶ κτήματα πολλὰ</p>
<p><a>Ν627</a> μὰψ οἴχεσθ᾽ ἀνάγοντες, ἐπεὶ φιλέεσθε παρ᾽ αὐτῇ:</p>
<p><a>Ν628</a> νῦν αὖτ᾽ ἐν νηυσὶν μενεαίνετε ποντοπόροισι</p>
<p><a>Ν629</a> πῦρ ὀλοὸν βαλέειν, κτεῖναι δ᾽ ἥρωας Ἀχαιούς.</p>
<p><a>Ν630</a> ἀλλά ποθι σχήσεσθε καὶ ἐσσύμενοί περ Ἄρηος.</p>
<p><a>Ν631</a> Ζεῦ πάτερ ἦ τέ σέ φασι περὶ φρένας ἔμμεναι ἄλλων</p>
<p><a>Ν632</a> ἀνδρῶν ἠδὲ θεῶν: σέο δ᾽ ἐκ τάδε πάντα πέλονται:</p>
<p><a>Ν633</a> οἷον δὴ ἄνδρεσσι χαρίζεαι ὑβριστῇσι</p>
<p><a>Ν634</a> Τρωσίν, τῶν μένος αἰὲν ἀτάσθαλον, οὐδὲ δύνανται</p>
<p><a>Ν635</a> φυλόπιδος κορέσασθαι ὁμοιΐου πτολέμοιο.</p>
<p><a>Ν636</a> πάντων μὲν κόρος ἐστὶ καὶ ὕπνου καὶ φιλότητος</p>
<p><a>Ν637</a> μολπῆς τε γλυκερῆς καὶ ἀμύμονος ὀρχηθμοῖο,</p>
<p><a>Ν638</a> τῶν πέρ τις καὶ μᾶλλον ἐέλδεται ἐξ ἔρον εἷναι</p>
<p><a>Ν639</a> ἢ πολέμου: Τρῶες δὲ μάχης ἀκόρητοι ἔασιν.</p>
<p><a>Ν640</a> ὣς εἰπὼν τὰ μὲν ἔντε᾽ ἀπὸ χροὸς αἱματόεντα</p>
<p><a>Ν641</a> συλήσας ἑτάροισι δίδου Μενέλαος ἀμύμων,</p>
<p><a>Ν642</a> αὐτὸς δ᾽ αὖτ᾽ ἐξ αὖτις ἰὼν προμάχοισιν ἐμίχθη.</p>
<p><a>Ν643</a> ἔνθά οἱ υἱὸς ἐπᾶλτο Πυλαιμένεος βασιλῆος</p>
<p><a>Ν644</a> Ἁρπαλίων, ὅ ῥα πατρὶ φίλῳ ἕπετο πτολεμίξων</p>
<p><a>Ν645</a> ἐς Τροίην, οὐδ᾽ αὖτις ἀφίκετο πατρίδα γαῖαν:</p>
<p><a>Ν646</a> ὅς ῥα τότ᾽ Ἀτρεΐδαο μέσον σάκος οὔτασε δουρὶ</p>
<p><a>Ν647</a> ἐγγύθεν, οὐδὲ διὰ πρὸ δυνήσατο χαλκὸν ἐλάσσαι</p>
<p><a>Ν648</a> ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων</p>
<p><a>Ν649</a> πάντοσε παπταίνων μή τις χρόα χαλκῷ ἐπαύρῃ.</p>
<p><a>Ν650</a> Μηριόνης δ᾽ ἀπιόντος ἵει χαλκήρε᾽ ὀϊστόν,</p>
<p><a>Ν651</a> καί ῥ᾽ ἔβαλε γλουτὸν κάτα δεξιόν: αὐτὰρ ὀϊστὸς</p>
<p><a>Ν652</a> ἀντικρὺ κατὰ κύστιν ὑπ᾽ ὀστέον ἐξεπέρησεν.</p>
<p><a>Ν653</a> ἑζόμενος δὲ κατ᾽ αὖθι φίλων ἐν χερσὶν ἑταίρων</p>
<p><a>Ν654</a> θυμὸν ἀποπνείων, ὥς τε σκώληξ ἐπὶ γαίῃ</p>
<p><a>Ν655</a> κεῖτο ταθείς: ἐκ δ᾽ αἷμα μέλαν ῥέε, δεῦε δὲ γαῖαν.</p>
<p><a>Ν656</a> τὸν μὲν Παφλαγόνες μεγαλήτορες ἀμφεπένοντο,</p>
<p><a>Ν657</a> ἐς δίφρον δ᾽ ἀνέσαντες ἄγον προτὶ Ἴλιον ἱρὴν</p>
<p><a>Ν658</a> ἀχνύμενοι: μετὰ δέ σφι πατὴρ κίε δάκρυα λείβων,</p>
<p><a>Ν659</a> ποινὴ δ᾽ οὔ τις παιδὸς ἐγίγνετο τεθνηῶτος.</p>
<p><a>Ν660</a> τοῦ δὲ Πάρις μάλα θυμὸν ἀποκταμένοιο χολώθη:</p>
<p><a>Ν661</a> ξεῖνος γάρ οἱ ἔην πολέσιν μετὰ Παφλαγόνεσσι:</p>
<p><a>Ν662</a> τοῦ ὅ γε χωόμενος προΐει χαλκήρε᾽ ὀϊστόν.</p>
<p><a>Ν663</a> ἦν δέ τις Εὐχήνωρ Πολυΐδου μάντιος υἱὸς</p>
<p><a>Ν664</a> ἀφνειός τ᾽ ἀγαθός τε Κορινθόθι οἰκία ναίων,</p>
<p><a>Ν665</a> ὅς ῥ᾽ εὖ εἰδὼς κῆρ᾽ ὀλοὴν ἐπὶ νηὸς ἔβαινε:</p>
<p><a>Ν666</a> πολλάκι γάρ οἱ ἔειπε γέρων ἀγαθὸς Πολύϊδος</p>
<p><a>Ν667</a> νούσῳ ὑπ᾽ ἀργαλέῃ φθίσθαι οἷς ἐν μεγάροισιν,</p>
<p><a>Ν668</a> ἢ μετ᾽ Ἀχαιῶν νηυσὶν ὑπὸ Τρώεσσι δαμῆναι:</p>
<p><a>Ν669</a> τώ ῥ᾽ ἅμα τ᾽ ἀργαλέην θωὴν ἀλέεινεν Ἀχαιῶν</p>
<p><a>Ν670</a> νοῦσόν τε στυγερήν, ἵνα μὴ πάθοι ἄλγεα θυμῷ.</p>
<p><a>Ν671</a> τὸν βάλ᾽ ὑπὸ γναθμοῖο. καὶ οὔατος: ὦκα δὲ θυμὸς</p>
<p><a>Ν672</a> ᾤχετ᾽ ἀπὸ μελέων, στυγερὸς δ᾽ ἄρα μιν σκότος εἷλεν.</p>
<p><a>Ν673</a> ὣς οἳ μὲν μάρναντο δέμας πυρὸς αἰθομένοιο:</p>
<p><a>Ν674</a> Ἕκτωρ δ᾽ οὐκ ἐπέπυστο Διῒ φίλος, οὐδέ τι ᾔδη</p>
<p><a>Ν675</a> ὅττί ῥά οἱ νηῶν ἐπ᾽ ἀριστερὰ δηϊόωντο</p>
<p><a>Ν676</a> λαοὶ ὑπ᾽ Ἀργείων. τάχα δ᾽ ἂν καὶ κῦδος Ἀχαιῶν</p>
<p><a>Ν677</a> ἔπλετο: τοῖος γὰρ γαιήοχος ἐννοσίγαιος</p>
<p><a>Ν678</a> ὄτρυν᾽ Ἀργείους, πρὸς δὲ σθένει αὐτὸς ἄμυνεν:</p>
<p><a>Ν679</a> ἀλλ᾽ ἔχεν ᾗ τὰ πρῶτα πύλας καὶ τεῖχος ἐσᾶλτο</p>
<p><a>Ν680</a> ῥηξάμενος Δαναῶν πυκινὰς στίχας ἀσπιστάων,</p>
<p><a>Ν681</a> ἔνθ᾽ ἔσαν Αἴαντός τε νέες καὶ Πρωτεσιλάου</p>
<p><a>Ν682</a> θῖν᾽ ἔφ᾽ ἁλὸς πολιῆς εἰρυμέναι: αὐτὰρ ὕπερθε</p>
<p><a>Ν683</a> τεῖχος ἐδέδμητο χθαμαλώτατον, ἔνθα μάλιστα</p>
<p><a>Ν684</a> ζαχρηεῖς γίγνοντο μάχῃ αὐτοί τε καὶ ἵπποι.</p>
<p><a>Ν685</a> ἔνθα δὲ Βοιωτοὶ καὶ Ἰάονες ἑλκεχίτωνες</p>
<p><a>Ν686</a> Λοκροὶ καὶ Φθῖοι καὶ φαιδιμόεντες Ἐπειοὶ</p>
<p><a>Ν687</a> σπουδῇ ἐπαΐσσοντα νεῶν ἔχον, οὐδὲ δύναντο</p>
<p><a>Ν688</a> ὦσαι ἀπὸ σφείων φλογὶ εἴκελον Ἕκτορα δῖον</p>
<p><a>Ν689</a> οἳ μὲν Ἀθηναίων προλελεγμένοι: ἐν δ᾽ ἄρα τοῖσιν</p>
<p><a>Ν690</a> ἦρχ᾽ υἱὸς Πετεῶο Μενεσθεύς, οἳ δ᾽ ἅμ᾽ ἕποντο</p>
<p><a>Ν691</a> Φείδας τε Στιχίος τε Βίας τ᾽ ἐΰς: αὐτὰρ Ἐπειῶν</p>
<p><a>Ν692</a> Φυλεΐδης τε Μέγης Ἀμφίων τε Δρακίος τε,</p>
<p><a>Ν693</a> πρὸ Φθίων δὲ Μέδων τε μενεπτόλεμός τε Ποδάρκης.</p>
<p><a>Ν694</a> ἤτοι ὃ μὲν νόθος υἱὸς Ὀϊλῆος θείοιο</p>
<p><a>Ν695</a> ἔσκε Μέδων Αἴαντος ἀδελφεός: αὐτὰρ ἔναιεν</p>
<p><a>Ν696</a> ἐν Φυλάκῃ γαίης ἄπο πατρίδος ἄνδρα κατακτὰς</p>
<p><a>Ν697</a> γνωτὸν μητρυιῆς Ἐριώπιδος, ἣν ἔχ᾽ Ὀϊλεύς:</p>
<p><a>Ν698</a> αὐτὰρ ὃ Ἰφίκλοιο πάϊς τοῦ Φυλακίδαο.</p>
<p><a>Ν699</a> οἳ μὲν πρὸ Φθίων μεγαθύμων θωρηχθέντες</p>
<p><a>Ν700</a> ναῦφιν ἀμυνόμενοι μετὰ Βοιωτῶν ἐμάχοντο:</p>
<p><a>Ν701</a> Αἴας δ᾽ οὐκέτι πάμπαν Ὀϊλῆος ταχὺς υἱὸς</p>
<p><a>Ν702</a> ἵστατ᾽ ἀπ᾽ Αἴαντος Τελαμωνίου οὐδ᾽ ἠβαιόν,</p>
<p><a>Ν703</a> ἀλλ᾽ ὥς τ᾽ ἐν νειῷ βόε οἴνοπε πηκτὸν ἄροτρον</p>
<p><a>Ν704</a> ἶσον θυμὸν ἔχοντε τιταίνετον: ἀμφὶ δ᾽ ἄρά σφι</p>
<p><a>Ν705</a> πρυμνοῖσιν κεράεσσι πολὺς ἀνακηκίει ἱδρώς:</p>
<p><a>Ν706</a> τὼ μέν τε ζυγὸν οἶον ἐΰξοον ἀμφὶς ἐέργει</p>
<p><a>Ν707</a> ἱεμένω κατὰ ὦλκα: τέμει δέ τε τέλσον ἀρούρης:</p>
<p><a>Ν708</a> ὣς τὼ παρβεβαῶτε μάλ᾽ ἕστασαν ἀλλήλοιιν.</p>
<p><a>Ν709</a> ἀλλ᾽ ἤτοι Τελαμωνιάδῃ πολλοί τε καὶ ἐσθλοὶ</p>
<p><a>Ν710</a> λαοὶ ἕπονθ᾽ ἕταροι, οἵ οἱ σάκος ἐξεδέχοντο</p>
<p><a>Ν711</a> ὁππότε μιν κάματός τε καὶ ἱδρὼς γούναθ᾽ ἵκοιτο.</p>
<p><a>Ν712</a> οὐδ᾽ ἄρ᾽ Ὀϊλιάδῃ μεγαλήτορι Λοκροὶ ἕποντο:</p>
<p><a>Ν713</a> οὐ γάρ σφι σταδίῃ ὑσμίνῃ μίμνε φίλον κῆρ:</p>
<p><a>Ν714</a> οὐ γὰρ ἔχον κόρυθας χαλκήρεας ἱπποδασείας,</p>
<p><a>Ν715</a> οὐδ᾽ ἔχον ἀσπίδας εὐκύκλους καὶ μείλινα δοῦρα,</p>
<p><a>Ν716</a> ἀλλ᾽ ἄρα τόξοισιν καὶ ἐϋστρεφεῖ οἶος ἀώτῳ</p>
<p><a>Ν717</a> Ἴλιον εἰς ἅμ᾽ ἕποντο πεποιθότες, οἷσιν ἔπειτα</p>
<p><a>Ν718</a> ταρφέα βάλλοντες Τρώων ῥήγνυντο φάλαγγας:</p>
<p><a>Ν719</a> δή ῥα τόθ᾽ οἳ μὲν πρόσθε σὺν ἔντεσι δαιδαλέοισι</p>
<p><a>Ν720</a> μάρναντο Τρωσίν τε καὶ Ἕκτορι χαλκοκορυστῇ,</p>
<p><a>Ν721</a> οἳ δ᾽ ὄπιθεν βάλλοντες ἐλάνθανον: οὐδέ τι χάρμης</p>
<p><a>Ν722</a> Τρῶες μιμνήσκοντο: συνεκλόνεον γὰρ ὀϊστοί.</p>
<p><a>Ν723</a> ἔνθά κε λευγαλέως νηῶν ἄπο καὶ κλισιάων</p>
<p><a>Ν724</a> Τρῶες ἐχώρησαν προτὶ Ἴλιον ἠνεμόεσσαν,</p>
<p><a>Ν725</a> εἰ μὴ Πουλυδάμας θρασὺν Ἕκτορα εἶπε παραστάς:</p>
<p><a>Ν726</a> Ἕκτορ ἀμήχανός ἐσσι παραρρητοῖσι πιθέσθαι.</p>
<p><a>Ν727</a> οὕνεκά τοι περὶ δῶκε θεὸς πολεμήϊα ἔργα</p>
<p><a>Ν728</a> τοὔνεκα καὶ βουλῇ ἐθέλεις περιίδμεναι ἄλλων:</p>
<p><a>Ν729</a> ἀλλ᾽ οὔ πως ἅμα πάντα δυνήσεαι αὐτὸς ἑλέσθαι.</p>
<p><a>Ν730</a> ἄλλῳ μὲν γὰρ ἔδωκε θεὸς πολεμήϊα ἔργα,</p>
<p><a>Ν731</a> ἄλλῳ δ᾽ ὀρχηστύν, ἑτέρῳ κίθαριν καὶ ἀοιδήν,</p>
<p><a>Ν732</a> ἄλλῳ δ᾽ ἐν στήθεσσι τιθεῖ νόον εὐρύοπα Ζεὺς</p>
<p><a>Ν733</a> ἐσθλόν, τοῦ δέ τε πολλοὶ ἐπαυρίσκοντ᾽ ἄνθρωποι,</p>
<p><a>Ν734</a> καί τε πολέας ἐσάωσε, μάλιστα δὲ καὐτὸς ἀνέγνω.</p>
<p><a>Ν735</a> αὐτὰρ ἐγὼν ἐρέω ὥς μοι δοκεῖ εἶναι ἄριστα:</p>
<p><a>Ν736</a> πάντῃ γάρ σε περὶ στέφανος πολέμοιο δέδηε:</p>
<p><a>Ν737</a> Τρῶες δὲ μεγάθυμοι ἐπεὶ κατὰ τεῖχος ἔβησαν</p>
<p><a>Ν738</a> οἳ μὲν ἀφεστᾶσιν σὺν τεύχεσιν, οἳ δὲ μάχονται</p>
<p><a>Ν739</a> παυρότεροι πλεόνεσσι κεδασθέντες κατὰ νῆας.</p>
<p><a>Ν740</a> ἀλλ᾽ ἀναχασσάμενος κάλει ἐνθάδε πάντας ἀρίστους:</p>
<p><a>Ν741</a> ἔνθεν δ᾽ ἂν μάλα πᾶσαν ἐπιφρασσαίμεθα βουλὴν</p>
<p><a>Ν742</a> ἤ κεν ἐνὶ νήεσσι πολυκλήϊσι πέσωμεν</p>
<p><a>Ν743</a> αἴ κ᾽ ἐθέλῃσι θεὸς δόμεναι κράτος, ἦ κεν ἔπειτα</p>
<p><a>Ν744</a> πὰρ νηῶν ἔλθωμεν ἀπήμονες. ἦ γὰρ ἔγωγε</p>
<p><a>Ν745</a> δείδω μὴ τὸ χθιζὸν ἀποστήσωνται Ἀχαιοὶ</p>
<p><a>Ν746</a> χρεῖος, ἐπεὶ παρὰ νηυσὶν ἀνὴρ ἆτος πολέμοιο</p>
<p><a>Ν747</a> μίμνει, ὃν οὐκέτι πάγχυ μάχης σχήσεσθαι ὀΐω.</p>
<p><a>Ν748</a> ὣς φάτο Πουλυδάμας, ἅδε δ᾽ Ἕκτορι μῦθος ἀπήμων,</p>
<p><a>Ν749</a> αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε</p>
<p><a>Ν750</a> καί μιν φωνήσας ἔπεα πτερόεντα προσηύδα:</p>
<p><a>Ν751</a> Πουλυδάμα σὺ μὲν αὐτοῦ ἐρύκακε πάντας ἀρίστους,</p>
<p><a>Ν752</a> αὐτὰρ ἐγὼ κεῖσ᾽ εἶμι καὶ ἀντιόω πολέμοιο:</p>
<p><a>Ν753</a> αἶψα δ᾽ ἐλεύσομαι αὖτις ἐπὴν εὖ τοῖς ἐπιτείλω.</p>
<p><a>Ν754</a> ἦ ῥα, καὶ ὁρμήθη ὄρεϊ νιφόεντι ἐοικὼς</p>
<p><a>Ν755</a> κεκλήγων, διὰ δὲ Τρώων πέτετ᾽ ἠδ᾽ ἐπικούρων.</p>
<p><a>Ν756</a> οἳ δ᾽ ἐς Πανθοΐδην ἀγαπήνορα Πουλυδάμαντα</p>
<p><a>Ν757</a> πάντες ἐπεσσεύοντ᾽, ἐπεὶ Ἕκτορος ἔκλυον αὐδήν.</p>
<p><a>Ν758</a> αὐτὰρ ὃ Δηΐφοβόν τε βίην θ᾽ Ἑλένοιο ἄνακτος</p>
<p><a>Ν759</a> Ἀσιάδην τ᾽ Ἀδάμαντα καὶ Ἄσιον Ὑρτάκου υἱὸν</p>
<p><a>Ν760</a> φοίτα ἀνὰ προμάχους διζήμενος, εἴ που ἐφεύροι.</p>
<p><a>Ν761</a> τοὺς δ᾽ εὗρ᾽ οὐκέτι πάμπαν ἀπήμονας οὐδ᾽ ἀνολέθρους:</p>
<p><a>Ν762</a> ἀλλ᾽ οἳ μὲν δὴ νηυσὶν ἔπι πρυμνῇσιν Ἀχαιῶν</p>
<p><a>Ν763</a> χερσὶν ὑπ᾽ Ἀργείων κέατο ψυχὰς ὀλέσαντες,</p>
<p><a>Ν764</a> οἳ δ᾽ ἐν τείχει ἔσαν βεβλημένοι οὐτάμενοί τε.</p>
<p><a>Ν765</a> τὸν δὲ τάχ᾽ εὗρε μάχης ἐπ᾽ ἀριστερὰ δακρυοέσσης</p>
<p><a>Ν766</a> δῖον Ἀλέξανδρον Ἑλένης πόσιν ἠϋκόμοιο</p>
<p><a>Ν767</a> θαρσύνονθ᾽ ἑτάρους καὶ ἐποτρύνοντα μάχεσθαι,</p>
<p><a>Ν768</a> ἀγχοῦ δ᾽ ἱστάμενος προσέφη αἰσχροῖς ἐπέεσσι:</p>
<p><a>Ν769</a> Δύσπαρι εἶδος ἄριστε γυναιμανὲς ἠπεροπευτὰ</p>
<p><a>Ν770</a> ποῦ τοι Δηΐφοβός τε βίη θ᾽ Ἑλένοιο ἄνακτος</p>
<p><a>Ν771</a> Ἀσιάδης τ᾽ Ἀδάμας ἠδ᾽ Ἄσιος Ὑρτάκου υἱός;</p>
<p><a>Ν772</a> ποῦ δέ τοι Ὀθρυονεύς; νῦν ὤλετο πᾶσα κατ᾽ ἄκρης</p>
<p><a>Ν773</a> Ἴλιος αἰπεινή: νῦν τοι σῶς αἰπὺς ὄλεθρος.</p>
<p><a>Ν774</a> τὸν δ᾽ αὖτε προσέειπεν Ἀλέξανδρος θεοειδής:</p>
<p><a>Ν775</a> Ἕκτορ ἐπεί τοι θυμὸς ἀναίτιον αἰτιάασθαι,</p>
<p><a>Ν776</a> ἄλλοτε δή ποτε μᾶλλον ἐρωῆσαι πολέμοιο</p>
<p><a>Ν777</a> μέλλω, ἐπεὶ οὐδ᾽ ἐμὲ πάμπαν ἀνάλκιδα γείνατο μήτηρ:</p>
<p><a>Ν778</a> ἐξ οὗ γὰρ παρὰ νηυσὶ μάχην ἤγειρας ἑταίρων,</p>
<p><a>Ν779</a> ἐκ τοῦ δ᾽ ἐνθάδ᾽ ἐόντες ὁμιλέομεν Δαναοῖσι</p>
<p><a>Ν780</a> νωλεμέως: ἕταροι δὲ κατέκταθεν οὓς σὺ μεταλλᾷς.</p>
<p><a>Ν781</a> οἴω Δηΐφοβός τε βίη θ᾽ Ἑλένοιο ἄνακτος</p>
<p><a>Ν782</a> οἴχεσθον, μακρῇσι τετυμμένω ἐγχείῃσιν</p>
<p><a>Ν783</a> ἀμφοτέρω κατὰ χεῖρα: φόνον δ᾽ ἤμυνε Κρονίων.</p>
<p><a>Ν784</a> νῦν δ᾽ ἄρχ᾽ ὅππῃ σε κραδίη θυμός τε κελεύει:</p>
<p><a>Ν785</a> ἡμεῖς δ᾽ ἐμμεμαῶτες ἅμ᾽ ἑψόμεθ᾽, οὐδέ τί φημι</p>
<p><a>Ν786</a> ἀλκῆς δευήσεσθαι, ὅση δύναμίς γε πάρεστι.</p>
<p><a>Ν787</a> πὰρ δύναμιν δ᾽ οὐκ ἔστι καὶ ἐσσύμενον πολεμίζειν.</p>
<p><a>Ν788</a> ὣς εἰπὼν παρέπεισεν ἀδελφειοῦ φρένας ἥρως:</p>
<p><a>Ν789</a> βὰν δ᾽ ἴμεν ἔνθα μάλιστα μάχη καὶ φύλοπις ἦεν</p>
<p><a>Ν790</a> ἀμφί τε Κεβριόνην καὶ ἀμύμονα Πουλυδάμαντα</p>
<p><a>Ν791</a> Φάλκην Ὀρθαῖόν τε καὶ ἀντίθεον Πολυφήτην</p>
<p><a>Ν792</a> Πάλμύν τ᾽ Ἀσκάνιόν τε Μόρυν θ᾽ υἷ᾽ Ἱπποτίωνος,</p>
<p><a>Ν793</a> οἵ ῥ᾽ ἐξ Ἀσκανίης ἐριβώλακος ἦλθον ἀμοιβοὶ</p>
<p><a>Ν794</a> ἠοῖ τῇ προτέρῃ: τότε δὲ Ζεὺς ὦρσε μάχεσθαι.</p>
<p><a>Ν795</a> οἳ δ᾽ ἴσαν ἀργαλέων ἀνέμων ἀτάλαντοι ἀέλλῃ,</p>
<p><a>Ν796</a> ἥ ῥά θ᾽ ὑπὸ βροντῆς πατρὸς Διὸς εἶσι πέδον δέ,</p>
<p><a>Ν797</a> θεσπεσίῳ δ᾽ ὁμάδῳ ἁλὶ μίσγεται, ἐν δέ τε πολλὰ</p>
<p><a>Ν798</a> κύματα παφλάζοντα πολυφλοίσβοιο θαλάσσης</p>
<p><a>Ν799</a> κυρτὰ φαληριόωντα, πρὸ μέν τ᾽ ἄλλ᾽, αὐτὰρ ἐπ᾽ ἄλλα:</p>
<p><a>Ν800</a> ὣς Τρῶες πρὸ μὲν ἄλλοι ἀρηρότες, αὐτὰρ ἐπ᾽ ἄλλοι,</p>
<p><a>Ν801</a> χαλκῷ μαρμαίροντες ἅμ᾽ ἡγεμόνεσσιν ἕποντο.</p>
<p><a>Ν802</a> Ἕκτωρ δ᾽ ἡγεῖτο βροτολοιγῷ ἶσος Ἄρηϊ</p>
<p><a>Ν803</a> Πριαμίδης: πρόσθεν δ᾽ ἔχεν ἀσπίδα πάντοσ᾽ ἐΐσην</p>
<p><a>Ν804</a> ῥινοῖσιν πυκινήν, πολλὸς δ᾽ ἐπελήλατο χαλκός:</p>
<p><a>Ν805</a> ἀμφὶ δέ οἱ κροτάφοισι φαεινὴ σείετο πήληξ.</p>
<p><a>Ν806</a> πάντῃ δ᾽ ἀμφὶ φάλαγγας ἐπειρᾶτο προποδίζων,</p>
<p><a>Ν807</a> εἴ πώς οἱ εἴξειαν ὑπασπίδια προβιβῶντι:</p>
<p><a>Ν808</a> ἀλλ᾽ οὐ σύγχει θυμὸν ἐνὶ στήθεσσιν Ἀχαιῶν.</p>
<p><a>Ν809</a> Αἴας δὲ πρῶτος προκαλέσσατο μακρὰ βιβάσθων:</p>
<p><a>Ν810</a> δαιμόνιε σχεδὸν ἐλθέ: τί ἢ δειδίσσεαι αὔτως</p>
<p><a>Ν811</a> Ἀργείους; οὔ τοί τι μάχης ἀδαήμονές εἰμεν,</p>
<p><a>Ν812</a> ἀλλὰ Διὸς μάστιγι κακῇ ἐδάμημεν Ἀχαιοί.</p>
<p><a>Ν813</a> ἦ θήν πού τοι θυμὸς ἐέλπεται ἐξαλαπάξειν</p>
<p><a>Ν814</a> νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.</p>
<p><a>Ν815</a> ἦ κε πολὺ φθαίη εὖ ναιομένη πόλις ὑμὴ</p>
<p><a>Ν816</a> χερσὶν ὑφ᾽ ἡμετέρῃσιν ἁλοῦσά τε περθομένη τε.</p>
<p><a>Ν817</a> σοὶ δ᾽ αὐτῷ φημὶ σχεδὸν ἔμμεναι ὁππότε φεύγων</p>
<p><a>Ν818</a> ἀρήσῃ Διὶ πατρὶ καὶ ἄλλοις ἀθανάτοισι</p>
<p><a>Ν819</a> θάσσονας ἰρήκων ἔμεναι καλλίτριχας ἵππους,</p>
<p><a>Ν820</a> οἵ σε πόλιν δ᾽ οἴσουσι κονίοντες πεδίοιο.</p>
<p><a>Ν821</a> ὣς ἄρα οἱ εἰπόντι ἐπέπτατο δεξιὸς ὄρνις</p>
<p><a>Ν822</a> αἰετὸς ὑψιπέτης: ἐπὶ δ᾽ ἴαχε λαὸς Ἀχαιῶν</p>
<p><a>Ν823</a> θάρσυνος οἰωνῷ: ὃ δ᾽ ἀμείβετο φαίδιμος Ἕκτωρ:</p>
<p><a>Ν824</a> Αἶαν ἁμαρτοεπὲς βουγάϊε ποῖον ἔειπες:</p>
<p><a>Ν825</a> εἰ γὰρ ἐγὼν οὕτω γε Διὸς πάϊς αἰγιόχοιο</p>
<p><a>Ν826</a> εἴην ἤματα πάντα, τέκοι δέ με πότνια Ἥρη,</p>
<p><a>Ν827</a> τιοίμην δ᾽ ὡς τίετ᾽ Ἀθηναίη καὶ Ἀπόλλων,</p>
<p><a>Ν828</a> ὡς νῦν ἡμέρη ἥδε κακὸν φέρει Ἀργείοισι</p>
<p><a>Ν829</a> πᾶσι μάλ᾽, ἐν δὲ σὺ τοῖσι πεφήσεαι, αἴ κε ταλάσσῃς</p>
<p><a>Ν830</a> μεῖναι ἐμὸν δόρυ μακρόν, ὅ τοι χρόα λειριόεντα</p>
<p><a>Ν831</a> δάψει: ἀτὰρ Τρώων κορέεις κύνας ἠδ᾽ οἰωνοὺς</p>
<p><a>Ν832</a> δημῷ καὶ σάρκεσσι πεσὼν ἐπὶ νηυσὶν Ἀχαιῶν.</p>
<p><a>Ν833</a> ὣς ἄρα φωνήσας ἡγήσατο: τοὶ δ᾽ ἅμ᾽ ἕποντο</p>
<p><a>Ν834</a> ἠχῇ θεσπεσίῃ, ἐπὶ δ᾽ ἴαχε λαὸς ὄπισθεν.</p>
<p><a>Ν835</a> Ἀργεῖοι δ᾽ ἑτέρωθεν ἐπίαχον, οὐδὲ λάθοντο</p>
<p><a>Ν836</a> ἀλκῆς, ἀλλ᾽ ἔμενον Τρώων ἐπιόντας ἀρίστους.</p>
<p><a>Ν837</a> ἠχὴ δ᾽ ἀμφοτέρων ἵκετ᾽ αἰθέρα καὶ Διὸς αὐγάς.</p>
<h4 class="C2">Book 14</h4><p><a>Ξ1</a> Νέστορα δ᾽ οὐκ ἔλαθεν ἰαχὴ πίνοντά περ ἔμπης,</p>
<p><a>Ξ2</a> ἀλλ᾽ Ἀσκληπιάδην ἔπεα πτερόεντα προσηύδα:</p>
<p><a>Ξ3</a> φράζεο δῖε Μαχᾶον ὅπως ἔσται τάδε ἔργα:</p>
<p><a>Ξ4</a> μείζων δὴ παρὰ νηυσὶ βοὴ θαλερῶν αἰζηῶν.</p>
<p><a>Ξ5</a> ἀλλὰ σὺ μὲν νῦν πῖνε καθήμενος αἴθοπα οἶνον</p>
<p><a>Ξ6</a> εἰς ὅ κε θερμὰ λοετρὰ ἐϋπλόκαμος Ἑκαμήδη</p>
<p><a>Ξ7</a> θερμήνῃ καὶ λούσῃ ἄπο βρότον αἱματόεντα:</p>
<p><a>Ξ8</a> αὐτὰρ ἐγὼν ἐλθὼν τάχα εἴσομαι ἐς περιωπήν.</p>
<p><a>Ξ9</a> ὣς εἰπὼν σάκος εἷλε τετυγμένον υἷος ἑοῖο</p>
<p><a>Ξ10</a> κείμενον ἐν κλισίῃ Θρασυμήδεος ἱπποδάμοιο</p>
<p><a>Ξ11</a> χαλκῷ παμφαῖνον: ὃ δ᾽ ἔχ᾽ ἀσπίδα πατρὸς ἑοῖο.</p>
<p><a>Ξ12</a> εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ,</p>
<p><a>Ξ13</a> στῆ δ᾽ ἐκτὸς κλισίης, τάχα δ᾽ εἴσιδεν ἔργον ἀεικὲς</p>
<p><a>Ξ14</a> τοὺς μὲν ὀρινομένους, τοὺς δὲ κλονέοντας ὄπισθε</p>
<p><a>Ξ15</a> Τρῶας ὑπερθύμους: ἐρέριπτο δὲ τεῖχος Ἀχαιῶν.</p>
<p><a>Ξ16</a> ὡς δ᾽ ὅτε πορφύρῃ πέλαγος μέγα κύματι κωφῷ</p>
<p><a>Ξ17</a> ὀσσόμενον λιγέων ἀνέμων λαιψηρὰ κέλευθα</p>
<p><a>Ξ18</a> αὔτως, οὐδ᾽ ἄρα τε προκυλίνδεται οὐδ᾽ ἑτέρωσε,</p>
<p><a>Ξ19</a> πρίν τινα κεκριμένον καταβήμεναι ἐκ Διὸς οὖρον,</p>
<p><a>Ξ20</a> ὣς ὃ γέρων ὅρμαινε δαϊζόμενος κατὰ θυμὸν</p>
<p><a>Ξ21</a> διχθάδι᾽, ἢ μεθ᾽ ὅμιλον ἴοι Δαναῶν ταχυπώλων,</p>
<p><a>Ξ22</a> ἦε μετ᾽ Ἀτρεΐδην Ἀγαμέμνονα ποιμένα λαῶν.</p>
<p><a>Ξ23</a> ὧδε δέ οἱ φρονέοντι δοάσσατο κέρδιον εἶναι</p>
<p><a>Ξ24</a> βῆναι ἐπ᾽ Ἀτρεΐδην. οἳ δ᾽ ἀλλήλους ἐνάριζον</p>
<p><a>Ξ25</a> μαρνάμενοι: λάκε δέ σφι περὶ χροῒ χαλκὸς ἀτειρὴς</p>
<p><a>Ξ26</a> νυσσομένων ξίφεσίν τε καὶ ἔγχεσιν ἀμφιγύοισι.</p>
<p><a>Ξ27</a> Νέστορι δὲ ξύμβληντο διοτρεφέες βασιλῆες</p>
<p><a>Ξ28</a> πὰρ νηῶν ἀνιόντες ὅσοι βεβλήατο χαλκῷ</p>
<p><a>Ξ29</a> Τυδεΐδης Ὀδυσεύς τε καὶ Ἀτρεΐδης Ἀγαμέμνων.</p>
<p><a>Ξ30</a> πολλὸν γάρ ῥ᾽ ἀπάνευθε μάχης εἰρύατο νῆες</p>
<p><a>Ξ31</a> θῖν᾽ ἔφ᾽ ἁλὸς πολιῆς: τὰς γὰρ πρώτας πεδίον δὲ</p>
<p><a>Ξ32</a> εἴρυσαν, αὐτὰρ τεῖχος ἐπὶ πρύμνῃσιν ἔδειμαν.</p>
<p><a>Ξ33</a> οὐδὲ γὰρ οὐδ᾽ εὐρύς περ ἐὼν ἐδυνήσατο πάσας</p>
<p><a>Ξ34</a> αἰγιαλὸς νῆας χαδέειν, στείνοντο δὲ λαοί:</p>
<p><a>Ξ35</a> τώ ῥα προκρόσσας ἔρυσαν, καὶ πλῆσαν ἁπάσης</p>
<p><a>Ξ36</a> ἠϊόνος στόμα μακρόν, ὅσον συνεέργαθον ἄκραι.</p>
<p><a>Ξ37</a> τώ ῥ᾽ οἵ γ᾽ ὀψείοντες ἀϋτῆς καὶ πολέμοιο</p>
<p><a>Ξ38</a> ἔγχει ἐρειδόμενοι κίον ἀθρόοι: ἄχνυτο δέ σφι</p>
<p><a>Ξ39</a> θυμὸς ἐνὶ στήθεσσιν. ὃ δὲ ξύμβλητο γεραιὸς</p>
<p><a>Ξ40</a> Νέστωρ, πτῆξε δὲ θυμὸν ἐνὶ στήθεσσιν Ἀχαιῶν.</p>
<p><a>Ξ41</a> τὸν καὶ φωνήσας προσέφη κρείων Ἀγαμέμνων:</p>
<p><a>Ξ42</a> ὦ Νέστορ Νηληϊάδη μέγα κῦδος Ἀχαιῶν</p>
<p><a>Ξ43</a> τίπτε λιπὼν πόλεμον φθισήνορα δεῦρ᾽ ἀφικάνεις;</p>
<p><a>Ξ44</a> δείδω μὴ δή μοι τελέσῃ ἔπος ὄβριμος Ἕκτωρ,</p>
<p><a>Ξ45</a> ὥς ποτ᾽ ἐπηπείλησεν ἐνὶ Τρώεσσ᾽ ἀγορεύων</p>
<p><a>Ξ46</a> μὴ πρὶν πὰρ νηῶν προτὶ Ἴλιον ἀπονέεσθαι</p>
<p><a>Ξ47</a> πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.</p>
<p><a>Ξ48</a> κεῖνος τὼς ἀγόρευε: τὰ δὴ νῦν πάντα τελεῖται.</p>
<p><a>Ξ49</a> ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ</p>
<p><a>Ξ50</a> ἐν θυμῷ βάλλονται ἐμοὶ χόλον ὥς περ Ἀχιλλεὺς</p>
<p><a>Ξ51</a> οὐδ᾽ ἐθέλουσι μάχεσθαι ἐπὶ πρυμνῇσι νέεσσι.</p>
<p><a>Ξ52</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>Ξ53</a> ἦ δὴ ταῦτά γ᾽ ἑτοῖμα τετεύχαται, οὐδέ κεν ἄλλως</p>
<p><a>Ξ54</a> Ζεὺς ὑψιβρεμέτης αὐτὸς παρατεκτήναιτο.</p>
<p><a>Ξ55</a> τεῖχος μὲν γὰρ δὴ κατερήριπεν, ᾧ ἐπέπιθμεν</p>
<p><a>Ξ56</a> ἄρρηκτον νηῶν τε καὶ αὐτῶν εἶλαρ ἔσεσθαι:</p>
<p><a>Ξ57</a> οἳ δ᾽ ἐπὶ νηυσὶ θοῇσι μάχην ἀλίαστον ἔχουσι</p>
<p><a>Ξ58</a> νωλεμές: οὐδ᾽ ἂν ἔτι γνοίης μάλα περ σκοπιάζων</p>
<p><a>Ξ59</a> ὁπποτέρωθεν Ἀχαιοὶ ὀρινόμενοι κλονέονται,</p>
<p><a>Ξ60</a> ὡς ἐπιμὶξ κτείνονται, ἀϋτὴ δ᾽ οὐρανὸν ἵκει.</p>
<p><a>Ξ61</a> ἡμεῖς δὲ φραζώμεθ᾽ ὅπως ἔσται τάδε ἔργα</p>
<p><a>Ξ62</a> εἴ τι νόος ῥέξει: πόλεμον δ᾽ οὐκ ἄμμε κελεύω</p>
<p><a>Ξ63</a> δύμεναι: οὐ γάρ πως βεβλημένον ἐστὶ μάχεσθαι.</p>
<p><a>Ξ64</a> τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</p>
<p><a>Ξ65</a> Νέστορ ἐπεὶ δὴ νηυσὶν ἔπι πρυμνῇσι μάχονται,</p>
<p><a>Ξ66</a> τεῖχος δ᾽ οὐκ ἔχραισμε τετυγμένον, οὐδέ τι τάφρος,</p>
<p><a>Ξ67</a> ᾗ ἔπι πολλὰ πάθον Δαναοί, ἔλποντο δὲ θυμῷ</p>
<p><a>Ξ68</a> ἄρρηκτον νηῶν τε καὶ αὐτῶν εἶλαρ ἔσεσθαι:</p>
<p><a>Ξ69</a> οὕτω που Διὶ μέλλει ὑπερμενέϊ φίλον εἶναι</p>
<p><a>Ξ70</a> νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς.</p>
<p><a>Ξ71</a> ᾔδεα μὲν γὰρ ὅτε πρόφρων Δαναοῖσιν ἄμυνεν,</p>
<p><a>Ξ72</a> οἶδα δὲ νῦν ὅτε τοὺς μὲν ὁμῶς μακάρεσσι θεοῖσι</p>
<p><a>Ξ73</a> κυδάνει, ἡμέτερον δὲ μένος καὶ χεῖρας ἔδησεν.</p>
<p><a>Ξ74</a> ἀλλ᾽ ἄγεθ᾽ ὡς ἂν ἐγὼν εἴπω πειθώμεθα πάντες.</p>
<p><a>Ξ75</a> νῆες ὅσαι πρῶται εἰρύαται ἄγχι θαλάσσης</p>
<p><a>Ξ76</a> ἕλκωμεν, πάσας δὲ ἐρύσσομεν εἰς ἅλα δῖαν,</p>
<p><a>Ξ77</a> ὕψι δ᾽ ἐπ᾽ εὐνάων ὁρμίσσομεν, εἰς ὅ κεν ἔλθῃ</p>
<p><a>Ξ78</a> νὺξ ἀβρότη, ἢν καὶ τῇ ἀπόσχωνται πολέμοιο</p>
<p><a>Ξ79</a> Τρῶες: ἔπειτα δέ κεν ἐρυσαίμεθα νῆας ἁπάσας.</p>
<p><a>Ξ80</a> οὐ γάρ τις νέμεσις φυγέειν κακόν, οὐδ᾽ ἀνὰ νύκτα.</p>
<p><a>Ξ81</a> βέλτερον ὃς φεύγων προφύγῃ κακὸν ἠὲ ἁλώῃ.</p>
<p><a>Ξ82</a> τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>Ξ83</a> Ἀτρεΐδη ποῖόν σε ἔπος φύγεν ἕρκος ὀδόντων:</p>
<p><a>Ξ84</a> οὐλόμεν᾽ αἴθ᾽ ὤφελλες ἀεικελίου στρατοῦ ἄλλου</p>
<p><a>Ξ85</a> σημαίνειν, μὴ δ᾽ ἄμμιν ἀνασσέμεν, οἷσιν ἄρα Ζεὺς</p>
<p><a>Ξ86</a> ἐκ νεότητος ἔδωκε καὶ ἐς γῆρας τολυπεύειν</p>
<p><a>Ξ87</a> ἀργαλέους πολέμους, ὄφρα φθιόμεσθα ἕκαστος.</p>
<p><a>Ξ88</a> οὕτω δὴ μέμονας Τρώων πόλιν εὐρυάγυιαν</p>
<p><a>Ξ89</a> καλλείψειν, ἧς εἵνεκ᾽ ὀϊζύομεν κακὰ πολλά;</p>
<p><a>Ξ90</a> σίγα, μή τίς τ᾽ ἄλλος Ἀχαιῶν τοῦτον ἀκούσῃ</p>
<p><a>Ξ91</a> μῦθον, ὃν οὔ κεν ἀνήρ γε διὰ στόμα πάμπαν ἄγοιτο</p>
<p><a>Ξ92</a> ὅς τις ἐπίσταιτο ᾗσι φρεσὶν ἄρτια βάζειν</p>
<p><a>Ξ93</a> σκηπτοῦχός τ᾽ εἴη, καί οἱ πειθοίατο λαοὶ</p>
<p><a>Ξ94</a> τοσσοίδ᾽ ὅσσοισιν σὺ μετ᾽ Ἀργείοισιν ἀνάσσεις:</p>
<p><a>Ξ95</a> νῦν δέ σευ ὠνοσάμην πάγχυ φρένας, οἷον ἔειπες:</p>
<p><a>Ξ96</a> ὃς κέλεαι πολέμοιο συνεσταότος καὶ ἀϋτῆς</p>
<p><a>Ξ97</a> νῆας ἐϋσσέλμους ἅλαδ᾽ ἑλκέμεν, ὄφρ᾽ ἔτι μᾶλλον</p>
<p><a>Ξ98</a> Τρωσὶ μὲν εὐκτὰ γένηται ἐπικρατέουσί περ ἔμπης,</p>
<p><a>Ξ99</a> ἡμῖν δ᾽ αἰπὺς ὄλεθρος ἐπιρρέπῃ. οὐ γὰρ Ἀχαιοὶ</p>
<p><a>Ξ100</a> σχήσουσιν πόλεμον νηῶν ἅλα δ᾽ ἑλκομενάων,</p>
<p><a>Ξ101</a> ἀλλ᾽ ἀποπαπτανέουσιν, ἐρωήσουσι δὲ χάρμης.</p>
<p><a>Ξ102</a> ἔνθά κε σὴ βουλὴ δηλήσεται ὄρχαμε λαῶν.</p>
<p><a>Ξ103</a> τὸν δ᾽ ἠμείβετ᾽ ἔπειτα ἄναξ ἀνδρῶν Ἀγαμέμνων:</p>
<p><a>Ξ104</a> ὦ Ὀδυσεῦ μάλα πώς με καθίκεο θυμὸν ἐνιπῇ</p>
<p><a>Ξ105</a> ἀργαλέῃ: ἀτὰρ οὐ μὲν ἐγὼν ἀέκοντας ἄνωγα</p>
<p><a>Ξ106</a> νῆας ἐϋσσέλμους ἅλα δ᾽ ἑλκέμεν υἷας Ἀχαιῶν.</p>
<p><a>Ξ107</a> νῦν δ᾽ εἴη ὃς τῆσδέ γ᾽ ἀμείνονα μῆτιν ἐνίσποι</p>
<p><a>Ξ108</a> ἢ νέος ἠὲ παλαιός: ἐμοὶ δέ κεν ἀσμένῳ εἴη.</p>
<p><a>Ξ109</a> τοῖσι δὲ καὶ μετέειπε βοὴν ἀγαθὸς Διομήδης:</p>
<p><a>Ξ110</a> ἐγγὺς ἀνήρ: οὐ δηθὰ ματεύσομεν: αἴ κ᾽ ἐθέλητε</p>
<p><a>Ξ111</a> πείθεσθαι, καὶ μή τι κότῳ ἀγάσησθε ἕκαστος</p>
<p><a>Ξ112</a> οὕνεκα δὴ γενεῆφι νεώτατός εἰμι μεθ᾽ ὑμῖν:</p>
<p><a>Ξ113</a> πατρὸς δ᾽ ἐξ ἀγαθοῦ καὶ ἐγὼ γένος εὔχομαι εἶναι</p>
<p><a>Ξ114</a> Τυδέος, ὃν Θήβῃσι χυτὴ κατὰ γαῖα καλύπτει.</p>
<p><a>Ξ115</a> πορθεῖ γὰρ τρεῖς παῖδες ἀμύμονες ἐξεγένοντο,</p>
<p><a>Ξ116</a> οἴκεον δ᾽ ἐν Πλευρῶνι καὶ αἰπεινῇ Καλυδῶνι</p>
<p><a>Ξ117</a> Ἄγριος ἠδὲ Μέλας, τρίτατος δ᾽ ἦν ἱππότα Οἰνεὺς</p>
<p><a>Ξ118</a> πατρὸς ἐμοῖο πατήρ: ἀρετῇ δ᾽ ἦν ἔξοχος αὐτῶν.</p>
<p><a>Ξ119</a> ἀλλ᾽ ὃ μὲν αὐτόθι μεῖνε, πατὴρ δ᾽ ἐμὸς Ἄργεϊ νάσθη</p>
<p><a>Ξ120</a> πλαγχθείς: ὡς γάρ που Ζεὺς ἤθελε καὶ θεοὶ ἄλλοι.</p>
<p><a>Ξ121</a> Ἀδρήστοιο δ᾽ ἔγημε θυγατρῶν, ναῖε δὲ δῶμα</p>
<p><a>Ξ122</a> ἀφνειὸν βιότοιο, ἅλις δέ οἱ ἦσαν ἄρουραι</p>
<p><a>Ξ123</a> πυροφόροι, πολλοὶ δὲ φυτῶν ἔσαν ὄρχατοι ἀμφίς,</p>
<p><a>Ξ124</a> πολλὰ δέ οἱ πρόβατ᾽ ἔσκε: κέκαστο δὲ πάντας Ἀχαιοὺς</p>
<p><a>Ξ125</a> ἐγχείῃ: τὰ δὲ μέλλετ᾽ ἀκουέμεν, εἰ ἐτεόν περ.</p>
<p><a>Ξ126</a> τὼ οὐκ ἄν με γένος γε κακὸν καὶ ἀνάλκιδα φάντες</p>
<p><a>Ξ127</a> μῦθον ἀτιμήσαιτε πεφασμένον ὅν κ᾽ ἐῢ εἴπω.</p>
<p><a>Ξ128</a> δεῦτ᾽ ἴομεν πόλεμον δὲ καὶ οὐτάμενοί περ ἀνάγκῃ.</p>
<p><a>Ξ129</a> ἔνθα δ᾽ ἔπειτ᾽ αὐτοὶ μὲν ἐχώμεθα δηϊοτῆτος</p>
<p><a>Ξ130</a> ἐκ βελέων, μή πού τις ἐφ᾽ ἕλκεϊ ἕλκος ἄρηται:</p>
<p><a>Ξ131</a> ἄλλους δ᾽ ὀτρύνοντες ἐνήσομεν, οἳ τὸ πάρος περ</p>
<p><a>Ξ132</a> θυμῷ ἦρα φέροντες ἀφεστᾶσ᾽ οὐδὲ μάχονται.</p>
<p><a>Ξ133</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο:</p>
<p><a>Ξ134</a> βὰν δ᾽ ἴμεν, ἦρχε δ᾽ ἄρά σφιν ἄναξ ἀνδρῶν Ἀγαμέμνων.</p>
<p><a>Ξ135</a> οὐδ᾽ ἀλαοσκοπιὴν εἶχε κλυτὸς ἐννοσίγαιος,</p>
<p><a>Ξ136</a> ἀλλὰ μετ᾽ αὐτοὺς ἦλθε παλαιῷ φωτὶ ἐοικώς,</p>
<p><a>Ξ137</a> δεξιτερὴν δ᾽ ἕλε χεῖρ᾽ Ἀγαμέμνονος Ἀτρεΐδαο,</p>
<p><a>Ξ138</a> καί μιν φωνήσας ἔπεα πτερόεντα προσηύδα:</p>
<p><a>Ξ139</a> Ἀτρεΐδη νῦν δή που Ἀχιλλῆος ὀλοὸν κῆρ</p>
<p><a>Ξ140</a> γηθεῖ ἐνὶ στήθεσσι φόνον καὶ φύζαν Ἀχαιῶν</p>
<p><a>Ξ141</a> δερκομένῳ, ἐπεὶ οὔ οἱ ἔνι φρένες οὐδ᾽ ἠβαιαί.</p>
<p><a>Ξ142</a> ἀλλ᾽ ὃ μὲν ὣς ἀπόλοιτο, θεὸς δέ ἑ σιφλώσειε:</p>
<p><a>Ξ143</a> σοὶ δ᾽ οὔ πω μάλα πάγχυ θεοὶ μάκαρες κοτέουσιν,</p>
<p><a>Ξ144</a> ἀλλ᾽ ἔτι που Τρώων ἡγήτορες ἠδὲ μέδοντες</p>
<p><a>Ξ145</a> εὐρὺ κονίσουσιν πεδίον, σὺ δ᾽ ἐπόψεαι αὐτὸς</p>
<p><a>Ξ146</a> φεύγοντας προτὶ ἄστυ νεῶν ἄπο καὶ κλισιάων.</p>
<p><a>Ξ147</a> ὣς εἰπὼν μέγ᾽ ἄϋσεν ἐπεσσύμενος πεδίοιο.</p>
<p><a>Ξ148</a> ὅσσόν τ᾽ ἐννεάχιλοι ἐπίαχον ἢ δεκάχιλοι</p>
<p><a>Ξ149</a> ἀνέρες ἐν πολέμῳ ἔριδα ξυνάγοντες Ἄρηος,</p>
<p><a>Ξ150</a> τόσσην ἐκ στήθεσφιν ὄπα κρείων ἐνοσίχθων</p>
<p><a>Ξ151</a> ἧκεν: Ἀχαιοῖσιν δὲ μέγα σθένος ἔμβαλ᾽ ἑκάστῳ</p>
<p><a>Ξ152</a> καρδίῃ, ἄληκτον πολεμίζειν ἠδὲ μάχεσθαι.</p>
<p><a>Ξ153</a> Ἥρη δ᾽ εἰσεῖδε χρυσόθρονος ὀφθαλμοῖσι</p>
<p><a>Ξ154</a> στᾶσ᾽ ἐξ Οὐλύμποιο ἀπὸ ῥίου: αὐτίκα δ᾽ ἔγνω</p>
<p><a>Ξ155</a> τὸν μὲν ποιπνύοντα μάχην ἀνὰ κυδιάνειραν</p>
<p><a>Ξ156</a> αὐτοκασίγνητον καὶ δαέρα, χαῖρε δὲ θυμῷ:</p>
<p><a>Ξ157</a> Ζῆνα δ᾽ ἐπ᾽ ἀκροτάτης κορυφῆς πολυπίδακος Ἴδης</p>
<p><a>Ξ158</a> ἥμενον εἰσεῖδε, στυγερὸς δέ οἱ ἔπλετο θυμῷ.</p>
<p><a>Ξ159</a> μερμήριξε δ᾽ ἔπειτα βοῶπις πότνια Ἥρη</p>
<p><a>Ξ160</a> ὅππως ἐξαπάφοιτο Διὸς νόον αἰγιόχοιο:</p>
<p><a>Ξ161</a> ἥδε δέ οἱ κατὰ θυμὸν ἀρίστη φαίνετο βουλὴ</p>
<p><a>Ξ162</a> ἐλθεῖν εἰς Ἴδην εὖ ἐντύνασαν ἓ αὐτήν,</p>
<p><a>Ξ163</a> εἴ πως ἱμείραιτο παραδραθέειν φιλότητι</p>
<p><a>Ξ164</a> ᾗ χροιῇ, τῷ δ᾽ ὕπνον ἀπήμονά τε λιαρόν τε</p>
<p><a>Ξ165</a> χεύῃ ἐπὶ βλεφάροισιν ἰδὲ φρεσὶ πευκαλίμῃσι.</p>
<p><a>Ξ166</a> βῆ δ᾽ ἴμεν ἐς θάλαμον, τόν οἱ φίλος υἱὸς ἔτευξεν</p>
<p><a>Ξ167</a> Ἥφαιστος, πυκινὰς δὲ θύρας σταθμοῖσιν ἐπῆρσε</p>
<p><a>Ξ168</a> κληῗδι κρυπτῇ, τὴν δ᾽ οὐ θεὸς ἄλλος ἀνῷγεν:</p>
<p><a>Ξ169</a> ἔνθ᾽ ἥ γ᾽ εἰσελθοῦσα θύρας ἐπέθηκε φαεινάς.</p>
<p><a>Ξ170</a> ἀμβροσίῃ μὲν πρῶτον ἀπὸ χροὸς ἱμερόεντος</p>
<p><a>Ξ171</a> λύματα πάντα κάθηρεν, ἀλείψατο δὲ λίπ᾽ ἐλαίῳ</p>
<p><a>Ξ172</a> ἀμβροσίῳ ἑδανῷ, τό ῥά οἱ τεθυωμένον ἦεν:</p>
<p><a>Ξ173</a> τοῦ καὶ κινυμένοιο Διὸς κατὰ χαλκοβατὲς δῶ</p>
<p><a>Ξ174</a> ἔμπης ἐς γαῖάν τε καὶ οὐρανὸν ἵκετ᾽ ἀϋτμή.</p>
<p><a>Ξ175</a> τῷ ῥ᾽ ἥ γε χρόα καλὸν ἀλειψαμένη ἰδὲ χαίτας</p>
<p><a>Ξ176</a> πεξαμένη χερσὶ πλοκάμους ἔπλεξε φαεινοὺς</p>
<p><a>Ξ177</a> καλοὺς ἀμβροσίους ἐκ κράατος ἀθανάτοιο.</p>
<p><a>Ξ178</a> ἀμφὶ δ᾽ ἄρ᾽ ἀμβρόσιον ἑανὸν ἕσαθ᾽, ὅν οἱ Ἀθήνη</p>
<p><a>Ξ179</a> ἔξυσ᾽ ἀσκήσασα, τίθει δ᾽ ἐνὶ δαίδαλα πολλά:</p>
<p><a>Ξ180</a> χρυσείῃς δ᾽ ἐνετῇσι κατὰ στῆθος περονᾶτο.</p>
<p><a>Ξ181</a> ζώσατο δὲ ζώνῃ ἑκατὸν θυσάνοις ἀραρυίῃ,</p>
<p><a>Ξ182</a> ἐν δ᾽ ἄρα ἕρματα ἧκεν ἐϋτρήτοισι λοβοῖσι</p>
<p><a>Ξ183</a> τρίγληνα μορόεντα: χάρις δ᾽ ἀπελάμπετο πολλή.</p>
<p><a>Ξ184</a> κρηδέμνῳ δ᾽ ἐφύπερθε καλύψατο δῖα θεάων</p>
<p><a>Ξ185</a> καλῷ νηγατέῳ: λευκὸν δ᾽ ἦν ἠέλιος ὥς:</p>
<p><a>Ξ186</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα.</p>
<p><a>Ξ187</a> αὐτὰρ ἐπεὶ δὴ πάντα περὶ χροῒ θήκατο κόσμον</p>
<p><a>Ξ188</a> βῆ ῥ᾽ ἴμεν ἐκ θαλάμοιο, καλεσσαμένη δ᾽ Ἀφροδίτην</p>
<p><a>Ξ189</a> τῶν ἄλλων ἀπάνευθε θεῶν πρὸς μῦθον ἔειπε:</p>
<p><a>Ξ190</a> ἦ ῥά νύ μοί τι πίθοιο φίλον τέκος ὅττί κεν εἴπω,</p>
<p><a>Ξ191</a> ἦέ κεν ἀρνήσαιο κοτεσσαμένη τό γε θυμῷ,</p>
<p><a>Ξ192</a> οὕνεκ᾽ ἐγὼ Δαναοῖσι, σὺ δὲ Τρώεσσιν ἀρήγεις;</p>
<p><a>Ξ193</a> τὴν δ᾽ ἠμείβετ᾽ ἔπειτα Διὸς θυγάτηρ Ἀφροδίτη:</p>
<p><a>Ξ194</a> Ἥρη πρέσβα θεὰ θύγατερ μεγάλοιο Κρόνοιο</p>
<p><a>Ξ195</a> αὔδα ὅ τι φρονέεις: τελέσαι δέ με θυμὸς ἄνωγεν,</p>
<p><a>Ξ196</a> εἰ δύναμαι τελέσαι γε καὶ εἰ τετελεσμένον ἐστίν.</p>
<p><a>Ξ197</a> τὴν δὲ δολοφρονέουσα προσηύδα πότνια Ἥρη:</p>
<p><a>Ξ198</a> δὸς νῦν μοι φιλότητα καὶ ἵμερον, ᾧ τε σὺ πάντας</p>
<p><a>Ξ199</a> δαμνᾷ ἀθανάτους ἠδὲ θνητοὺς ἀνθρώπους.</p>
<p><a>Ξ200</a> εἶμι γὰρ ὀψομένη πολυφόρβου πείρατα γαίης,</p>
<p><a>Ξ201</a> Ὠκεανόν τε θεῶν γένεσιν καὶ μητέρα Τηθύν,</p>
<p><a>Ξ202</a> οἵ μ᾽ ἐν σφοῖσι δόμοισιν ἐῢ τρέφον ἠδ᾽ ἀτίταλλον</p>
<p><a>Ξ203</a> δεξάμενοι Ῥείας, ὅτε τε Κρόνον εὐρύοπα Ζεὺς</p>
<p><a>Ξ204</a> γαίης νέρθε καθεῖσε καὶ ἀτρυγέτοιο θαλάσσης:</p>
<p><a>Ξ205</a> τοὺς εἶμ᾽ ὀψομένη, καί σφ᾽ ἄκριτα νείκεα λύσω:</p>
<p><a>Ξ206</a> ἤδη γὰρ δηρὸν χρόνον ἀλλήλων ἀπέχονται</p>
<p><a>Ξ207</a> εὐνῆς καὶ φιλότητος, ἐπεὶ χόλος ἔμπεσε θυμῷ.</p>
<p><a>Ξ208</a> εἰ κείνω ἐπέεσσι παραιπεπιθοῦσα φίλον κῆρ</p>
<p><a>Ξ209</a> εἰς εὐνὴν ἀνέσαιμι ὁμωθῆναι φιλότητι,</p>
<p><a>Ξ210</a> αἰεί κέ σφι φίλη τε καὶ αἰδοίη καλεοίμην.</p>
<p><a>Ξ211</a> τὴν δ᾽ αὖτε προσέειπε φιλομειδὴς Ἀφροδίτη:</p>
<p><a>Ξ212</a> οὐκ ἔστ᾽ οὐδὲ ἔοικε τεὸν ἔπος ἀρνήσασθαι:</p>
<p><a>Ξ213</a> Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.</p>
<p><a>Ξ214</a> ἦ, καὶ ἀπὸ στήθεσφιν ἐλύσατο κεστὸν ἱμάντα</p>
<p><a>Ξ215</a> ποικίλον, ἔνθα δέ οἱ θελκτήρια πάντα τέτυκτο:</p>
<p><a>Ξ216</a> ἔνθ᾽ ἔνι μὲν φιλότης, ἐν δ᾽ ἵμερος, ἐν δ᾽ ὀαριστὺς</p>
<p><a>Ξ217</a> πάρφασις, ἥ τ᾽ ἔκλεψε νόον πύκα περ φρονεόντων.</p>
<p><a>Ξ218</a> τόν ῥά οἱ ἔμβαλε χερσὶν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Ξ219</a> τῆ νῦν τοῦτον ἱμάντα τεῷ ἐγκάτθεο κόλπῳ</p>
<p><a>Ξ220</a> ποικίλον, ᾧ ἔνι πάντα τετεύχαται: οὐδέ σέ φημι</p>
<p><a>Ξ221</a> ἄπρηκτόν γε νέεσθαι, ὅ τι φρεσὶ σῇσι μενοινᾷς.</p>
<p><a>Ξ222</a> ὣς φάτο, μείδησεν δὲ βοῶπις πότνια Ἥρη,</p>
<p><a>Ξ223</a> μειδήσασα δ᾽ ἔπειτα ἑῷ ἐγκάτθετο κόλπῳ.</p>
<p><a>Ξ224</a> ἣ μὲν ἔβη πρὸς δῶμα Διὸς θυγάτηρ Ἀφροδίτη,</p>
<p><a>Ξ225</a> Ἥρη δ᾽ ἀΐξασα λίπεν ῥίον Οὐλύμποιο,</p>
<p><a>Ξ226</a> Πιερίην δ᾽ ἐπιβᾶσα καὶ Ἠμαθίην ἐρατεινὴν</p>
<p><a>Ξ227</a> σεύατ᾽ ἐφ᾽ ἱπποπόλων Θρῃκῶν ὄρεα νιφόεντα</p>
<p><a>Ξ228</a> ἀκροτάτας κορυφάς: οὐδὲ χθόνα μάρπτε ποδοῖιν:</p>
<p><a>Ξ229</a> ἐξ Ἀθόω δ᾽ ἐπὶ πόντον ἐβήσετο κυμαίνοντα,</p>
<p><a>Ξ230</a> Λῆμνον δ᾽ εἰσαφίκανε πόλιν θείοιο Θόαντος.</p>
<p><a>Ξ231</a> ἔνθ᾽ Ὕπνῳ ξύμβλητο κασιγνήτῳ Θανάτοιο,</p>
<p><a>Ξ232</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>Ξ233</a> Ὕπνε ἄναξ πάντων τε θεῶν πάντων τ᾽ ἀνθρώπων,</p>
<p><a>Ξ234</a> ἠμὲν δή ποτ᾽ ἐμὸν ἔπος ἔκλυες, ἠδ᾽ ἔτι καὶ νῦν</p>
<p><a>Ξ235</a> πείθευ: ἐγὼ δέ κέ τοι ἰδέω χάριν ἤματα πάντα.</p>
<p><a>Ξ236</a> κοίμησόν μοι Ζηνὸς ὑπ᾽ ὀφρύσιν ὄσσε φαεινὼ</p>
<p><a>Ξ237</a> αὐτίκ᾽ ἐπεί κεν ἐγὼ παραλέξομαι ἐν φιλότητι.</p>
<p><a>Ξ238</a> δῶρα δέ τοι δώσω καλὸν θρόνον ἄφθιτον αἰεὶ</p>
<p><a>Ξ239</a> χρύσεον: Ἥφαιστος δέ κ᾽ ἐμὸς πάϊς ἀμφιγυήεις</p>
<p><a>Ξ240</a> τεύξει᾽ ἀσκήσας, ὑπὸ δὲ θρῆνυν ποσὶν ἥσει,</p>
<p><a>Ξ241</a> τῷ κεν ἐπισχοίης λιπαροὺς πόδας εἰλαπινάζων.</p>
<p><a>Ξ242</a> τὴν δ᾽ ἀπαμειβόμενος προσεφώνεε νήδυμος Ὕπνος:</p>
<p><a>Ξ243</a> Ἥρη πρέσβα θεὰ θύγατερ μεγάλοιο Κρόνοιο</p>
<p><a>Ξ244</a> ἄλλον μέν κεν ἔγωγε θεῶν αἰειγενετάων</p>
<p><a>Ξ245</a> ῥεῖα κατευνήσαιμι, καὶ ἂν ποταμοῖο ῥέεθρα</p>
<p><a>Ξ246</a> Ὠκεανοῦ, ὅς περ γένεσις πάντεσσι τέτυκται:</p>
<p><a>Ξ247</a> Ζηνὸς δ᾽ οὐκ ἂν ἔγωγε Κρονίονος ἆσσον ἱκοίμην</p>
<p><a>Ξ248</a> οὐδὲ κατευνήσαιμ᾽, ὅτε μὴ αὐτός γε κελεύοι.</p>
<p><a>Ξ249</a> ἤδη γάρ με καὶ ἄλλο τεὴ ἐπίνυσσεν ἐφετμὴ</p>
<p><a>Ξ250</a> ἤματι τῷ ὅτε κεῖνος ὑπέρθυμος Διὸς υἱὸς</p>
<p><a>Ξ251</a> ἔπλεεν Ἰλιόθεν Τρώων πόλιν ἐξαλαπάξας.</p>
<p><a>Ξ252</a> ἤτοι ἐγὼ μὲν ἔλεξα Διὸς νόον αἰγιόχοιο</p>
<p><a>Ξ253</a> νήδυμος ἀμφιχυθείς: σὺ δέ οἱ κακὰ μήσαο θυμῷ</p>
<p><a>Ξ254</a> ὄρσασ᾽ ἀργαλέων ἀνέμων ἐπὶ πόντον ἀήτας,</p>
<p><a>Ξ255</a> καί μιν ἔπειτα Κόων δ᾽ εὖ ναιομένην ἀπένεικας</p>
<p><a>Ξ256</a> νόσφι φίλων πάντων. ὃ δ᾽ ἐπεγρόμενος χαλέπαινε</p>
<p><a>Ξ257</a> ῥιπτάζων κατὰ δῶμα θεούς, ἐμὲ δ᾽ ἔξοχα πάντων</p>
<p><a>Ξ258</a> ζήτει: καί κέ μ᾽ ἄϊστον ἀπ᾽ αἰθέρος ἔμβαλε πόντῳ,</p>
<p><a>Ξ259</a> εἰ μὴ Νὺξ δμήτειρα θεῶν ἐσάωσε καὶ ἀνδρῶν:</p>
<p><a>Ξ260</a> τὴν ἱκόμην φεύγων, ὃ δ᾽ ἐπαύσατο χωόμενός περ.</p>
<p><a>Ξ261</a> ἅζετο γὰρ μὴ Νυκτὶ θοῇ ἀποθύμια ἕρδοι.</p>
<p><a>Ξ262</a> νῦν αὖ τοῦτό μ᾽ ἄνωγας ἀμήχανον ἄλλο τελέσσαι.</p>
<p><a>Ξ263</a> τὸν δ᾽ αὖτε προσέειπε βοῶπις πότνια Ἥρη:</p>
<p><a>Ξ264</a> Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;</p>
<p><a>Ξ265</a> ἦ φῂς ὣς Τρώεσσιν ἀρηξέμεν εὐρύοπα Ζῆν</p>
<p><a>Ξ266</a> ὡς Ἡρακλῆος περιχώσατο παῖδος ἑοῖο;</p>
<p><a>Ξ267</a> ἀλλ᾽ ἴθ᾽, ἐγὼ δέ κέ τοι Χαρίτων μίαν ὁπλοτεράων</p>
<p><a>Ξ268</a> δώσω ὀπυιέμεναι καὶ σὴν κεκλῆσθαι ἄκοιτιν</p>
<p><a>Ξ269</a> Πασιθέην, ἧς τ᾽ αἰὲν ἱμείρεαι ἤματα πάντα.</p>
<p><a>Ξ270</a> ὣς φάτο, χήρατο δ᾽ Ὕπνος, ἀμειβόμενος δὲ προσηύδα:</p>
<p><a>Ξ271</a> ἄγρει νῦν μοι ὄμοσσον ἀάατον Στυγὸς ὕδωρ,</p>
<p><a>Ξ272</a> χειρὶ δὲ τῇ ἑτέρῃ μὲν ἕλε χθόνα πουλυβότειραν,</p>
<p><a>Ξ273</a> τῇ δ᾽ ἑτέρῃ ἅλα μαρμαρέην, ἵνα νῶϊν ἅπαντες</p>
<p><a>Ξ274</a> μάρτυροι ὦσ᾽ οἳ ἔνερθε θεοὶ Κρόνον ἀμφὶς ἐόντες,</p>
<p><a>Ξ275</a> ἦ μὲν ἐμοὶ δώσειν Χαρίτων μίαν ὁπλοτεράων</p>
<p><a>Ξ276</a> Πασιθέην, ἧς τ᾽ αὐτὸς ἐέλδομαι ἤματα πάντα.</p>
<p><a>Ξ277</a> ὣς ἔφατ᾽, οὐδ᾽ ἀπίθησε θεὰ λευκώλενος Ἥρη,</p>
<p><a>Ξ278</a> ὄμνυε δ᾽ ὡς ἐκέλευε, θεοὺς δ᾽ ὀνόμηνεν ἅπαντας</p>
<p><a>Ξ279</a> τοὺς ὑποταρταρίους οἳ Τιτῆνες καλέονται.</p>
<p><a>Ξ280</a> αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,</p>
<p><a>Ξ281</a> τὼ βήτην Λήμνου τε καὶ Ἴμβρου ἄστυ λιπόντε</p>
<p><a>Ξ282</a> ἠέρα ἑσσαμένω ῥίμφα πρήσσοντε κέλευθον.</p>
<p><a>Ξ283</a> Ἴδην δ᾽ ἱκέσθην πολυπίδακα μητέρα θηρῶν</p>
<p><a>Ξ284</a> Λεκτόν, ὅθι πρῶτον λιπέτην ἅλα: τὼ δ᾽ ἐπὶ χέρσου</p>
<p><a>Ξ285</a> βήτην, ἀκροτάτη δὲ ποδῶν ὕπο σείετο ὕλη.</p>
<p><a>Ξ286</a> ἔνθ᾽ Ὕπνος μὲν ἔμεινε πάρος Διὸς ὄσσε ἰδέσθαι</p>
<p><a>Ξ287</a> εἰς ἐλάτην ἀναβὰς περιμήκετον, ἣ τότ᾽ ἐν Ἴδῃ</p>
<p><a>Ξ288</a> μακροτάτη πεφυυῖα δι᾽ ἠέρος αἰθέρ᾽ ἵκανεν:</p>
<p><a>Ξ289</a> ἔνθ᾽ ἧστ᾽ ὄζοισιν πεπυκασμένος εἰλατίνοισιν</p>
<p><a>Ξ290</a> ὄρνιθι λιγυρῇ ἐναλίγκιος, ἥν τ᾽ ἐν ὄρεσσι</p>
<p><a>Ξ291</a> χαλκίδα κικλήσκουσι θεοί, ἄνδρες δὲ κύμινδιν.</p>
<p><a>Ξ292</a> Ἥρη δὲ κραιπνῶς προσεβήσετο Γάργαρον ἄκρον</p>
<p><a>Ξ293</a> Ἴδης ὑψηλῆς: ἴδε δὲ νεφεληγερέτα Ζεύς.</p>
<p><a>Ξ294</a> ὡς δ᾽ ἴδεν, ὥς μιν ἔρως πυκινὰς φρένας ἀμφεκάλυψεν,</p>
<p><a>Ξ295</a> οἷον ὅτε πρῶτόν περ ἐμισγέσθην φιλότητι</p>
<p><a>Ξ296</a> εἰς εὐνὴν φοιτῶντε, φίλους λήθοντε τοκῆας.</p>
<p><a>Ξ297</a> στῆ δ᾽ αὐτῆς προπάροιθεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>Ξ298</a> Ἥρη πῇ μεμαυῖα κατ᾽ Οὐλύμπου τόδ᾽ ἱκάνεις;</p>
<p><a>Ξ299</a> ἵπποι δ᾽ οὐ παρέασι καὶ ἅρματα τῶν κ᾽ ἐπιβαίης.</p>
<p><a>Ξ300</a> τὸν δὲ δολοφρονέουσα προσηύδα πότνια Ἥρη:</p>
<p><a>Ξ301</a> ἔρχομαι ὀψομένη πολυφόρβου πείρατα γαίης,</p>
<p><a>Ξ302</a> Ὠκεανόν τε θεῶν γένεσιν καὶ μητέρα Τηθύν,</p>
<p><a>Ξ303</a> οἵ με σφοῖσι δόμοισιν ἐῢ τρέφον ἠδ᾽ ἀτίταλλον:</p>
<p><a>Ξ304</a> τοὺς εἶμ᾽ ὀψομένη, καί σφ᾽ ἄκριτα νείκεα λύσω:</p>
<p><a>Ξ305</a> ἤδη γὰρ δηρὸν χρόνον ἀλλήλων ἀπέχονται</p>
<p><a>Ξ306</a> εὐνῆς καὶ φιλότητος, ἐπεὶ χόλος ἔμπεσε θυμῷ.</p>
<p><a>Ξ307</a> ἵπποι δ᾽ ἐν πρυμνωρείῃ πολυπίδακος Ἴδης</p>
<p><a>Ξ308</a> ἑστᾶσ᾽, οἵ μ᾽ οἴσουσιν ἐπὶ τραφερήν τε καὶ ὑγρήν.</p>
<p><a>Ξ309</a> νῦν δὲ σεῦ εἵνεκα δεῦρο κατ᾽ Οὐλύμπου τόδ᾽ ἱκάνω,</p>
<p><a>Ξ310</a> μή πώς μοι μετέπειτα χολώσεαι, αἴ κε σιωπῇ</p>
<p><a>Ξ311</a> οἴχωμαι πρὸς δῶμα βαθυρρόου Ὠκεανοῖο.</p>
<p><a>Ξ312</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Ξ313</a> Ἥρη κεῖσε μὲν ἔστι καὶ ὕστερον ὁρμηθῆναι,</p>
<p><a>Ξ314</a> νῶϊ δ᾽ ἄγ᾽ ἐν φιλότητι τραπείομεν εὐνηθέντε.</p>
<p><a>Ξ315</a> οὐ γάρ πώ ποτέ μ᾽ ὧδε θεᾶς ἔρος οὐδὲ γυναικὸς</p>
<p><a>Ξ316</a> θυμὸν ἐνὶ στήθεσσι περιπροχυθεὶς ἐδάμασσεν,</p>
<p><a>Ξ317</a> οὐδ᾽ ὁπότ᾽ ἠρασάμην Ἰξιονίης ἀλόχοιο,</p>
<p><a>Ξ318</a> ἣ τέκε Πειρίθοον θεόφιν μήστωρ᾽ ἀτάλαντον:</p>
<p><a>Ξ319</a> οὐδ᾽ ὅτε περ Δανάης καλλισφύρου Ἀκρισιώνης,</p>
<p><a>Ξ320</a> ἣ τέκε Περσῆα πάντων ἀριδείκετον ἀνδρῶν:</p>
<p><a>Ξ321</a> οὐδ᾽ ὅτε Φοίνικος κούρης τηλεκλειτοῖο,</p>
<p><a>Ξ322</a> ἣ τέκε μοι Μίνων τε καὶ ἀντίθεον Ῥαδάμανθυν:</p>
<p><a>Ξ323</a> οὐδ᾽ ὅτε περ Σεμέλης οὐδ᾽ Ἀλκμήνης ἐνὶ Θήβῃ,</p>
<p><a>Ξ324</a> ἥ ῥ᾽ Ἡρακλῆα κρατερόφρονα γείνατο παῖδα:</p>
<p><a>Ξ325</a> ἣ δὲ Διώνυσον Σεμέλη τέκε χάρμα βροτοῖσιν:</p>
<p><a>Ξ326</a> οὐδ᾽ ὅτε Δήμητρος καλλιπλοκάμοιο ἀνάσσης,</p>
<p><a>Ξ327</a> οὐδ᾽ ὁπότε Λητοῦς ἐρικυδέος, οὐδὲ σεῦ αὐτῆς,</p>
<p><a>Ξ328</a> ὡς σέο νῦν ἔραμαι καί με γλυκὺς ἵμερος αἱρεῖ.</p>
<p><a>Ξ329</a> τὸν δὲ δολοφρονέουσα προσηύδα πότνια Ἥρη:</p>
<p><a>Ξ330</a> αἰνότατε Κρονίδη ποῖον τὸν μῦθον ἔειπες.</p>
<p><a>Ξ331</a> εἰ νῦν ἐν φιλότητι λιλαίεαι εὐνηθῆναι</p>
<p><a>Ξ332</a> Ἴδης ἐν κορυφῇσι, τὰ δὲ προπέφανται ἅπαντα:</p>
<p><a>Ξ333</a> πῶς κ᾽ ἔοι εἴ τις νῶϊ θεῶν αἰειγενετάων</p>
<p><a>Ξ334</a> εὕδοντ᾽ ἀθρήσειε, θεοῖσι δὲ πᾶσι μετελθὼν</p>
<p><a>Ξ335</a> πεφράδοι; οὐκ ἂν ἔγωγε τεὸν πρὸς δῶμα νεοίμην</p>
<p><a>Ξ336</a> ἐξ εὐνῆς ἀνστᾶσα, νεμεσσητὸν δέ κεν εἴη.</p>
<p><a>Ξ337</a> ἀλλ᾽ εἰ δή ῥ᾽ ἐθέλεις καί τοι φίλον ἔπλετο θυμῷ,</p>
<p><a>Ξ338</a> ἔστιν τοι θάλαμος, τόν τοι φίλος υἱὸς ἔτευξεν</p>
<p><a>Ξ339</a> Ἥφαιστος, πυκινὰς δὲ θύρας σταθμοῖσιν ἐπῆρσεν:</p>
<p><a>Ξ340</a> ἔνθ᾽ ἴομεν κείοντες, ἐπεί νύ τοι εὔαδεν εὐνή.</p>
<p><a>Ξ341</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Ξ342</a> Ἥρη μήτε θεῶν τό γε δείδιθι μήτέ τιν᾽ ἀνδρῶν</p>
<p><a>Ξ343</a> ὄψεσθαι: τοῖόν τοι ἐγὼ νέφος ἀμφικαλύψω</p>
<p><a>Ξ344</a> χρύσεον: οὐδ᾽ ἂν νῶϊ διαδράκοι Ἠέλιός περ,</p>
<p><a>Ξ345</a> οὗ τε καὶ ὀξύτατον πέλεται φάος εἰσοράασθαι.</p>
<p><a>Ξ346</a> ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:</p>
<p><a>Ξ347</a> τοῖσι δ᾽ ὑπὸ χθὼν δῖα φύεν νεοθηλέα ποίην,</p>
<p><a>Ξ348</a> λωτόν θ᾽ ἑρσήεντα ἰδὲ κρόκον ἠδ᾽ ὑάκινθον</p>
<p><a>Ξ349</a> πυκνὸν καὶ μαλακόν, ὃς ἀπὸ χθονὸς ὑψόσ᾽ ἔεργε.</p>
<p><a>Ξ350</a> τῷ ἔνι λεξάσθην, ἐπὶ δὲ νεφέλην ἕσσαντο</p>
<p><a>Ξ351</a> καλὴν χρυσείην: στιλπναὶ δ᾽ ἀπέπιπτον ἔερσαι.</p>
<p><a>Ξ352</a> ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,</p>
<p><a>Ξ353</a> ὕπνῳ καὶ φιλότητι δαμείς, ἔχε δ᾽ ἀγκὰς ἄκοιτιν:</p>
<p><a>Ξ354</a> βῆ δὲ θέειν ἐπὶ νῆας Ἀχαιῶν νήδυμος Ὕπνος</p>
<p><a>Ξ355</a> ἀγγελίην ἐρέων γαιηόχῳ ἐννοσιγαίῳ:</p>
<p><a>Ξ356</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>Ξ357</a> πρόφρων νῦν Δαναοῖσι Ποσείδαον ἐπάμυνε,</p>
<p><a>Ξ358</a> καί σφιν κῦδος ὄπαζε μίνυνθά περ, ὄφρ᾽ ἔτι εὕδει</p>
<p><a>Ξ359</a> Ζεύς, ἐπεὶ αὐτῷ ἐγὼ μαλακὸν περὶ κῶμ᾽ ἐκάλυψα:</p>
<p><a>Ξ360</a> Ἥρη δ᾽ ἐν φιλότητι παρήπαφεν εὐνηθῆναι.</p>
<p><a>Ξ361</a> ὣς εἰπὼν ὃ μὲν ᾤχετ᾽ ἐπὶ κλυτὰ φῦλ᾽ ἀνθρώπων,</p>
<p><a>Ξ362</a> τὸν δ᾽ ἔτι μᾶλλον ἀνῆκεν ἀμυνέμεναι Δαναοῖσιν.</p>
<p><a>Ξ363</a> αὐτίκα δ᾽ ἐν πρώτοισι μέγα προθορὼν ἐκέλευσεν:</p>
<p><a>Ξ364</a> Ἀργεῖοι καὶ δ᾽ αὖτε μεθίεμεν Ἕκτορι νίκην</p>
<p><a>Ξ365</a> Πριαμίδῃ, ἵνα νῆας ἕλῃ καὶ κῦδος ἄρηται;</p>
<p><a>Ξ366</a> ἀλλ᾽ ὃ μὲν οὕτω φησὶ καὶ εὔχεται οὕνεκ᾽ Ἀχιλλεὺς</p>
<p><a>Ξ367</a> νηυσὶν ἔπι γλαφυρῇσι μένει κεχολωμένος ἦτορ:</p>
<p><a>Ξ368</a> κείνου δ᾽ οὔ τι λίην ποθὴ ἔσσεται, εἴ κεν οἳ ἄλλοι</p>
<p><a>Ξ369</a> ἡμεῖς ὀτρυνώμεθ᾽ ἀμυνέμεν ἀλλήλοισιν.</p>
<p><a>Ξ370</a> ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</p>
<p><a>Ξ371</a> ἀσπίδες ὅσσαι ἄρισται ἐνὶ στρατῷ ἠδὲ μέγισται</p>
<p><a>Ξ372</a> ἑσσάμενοι, κεφαλὰς δὲ παναίθῃσιν κορύθεσσι</p>
<p><a>Ξ373</a> κρύψαντες, χερσίν τε τὰ μακρότατ᾽ ἔγχε᾽ ἑλόντες</p>
<p><a>Ξ374</a> ἴομεν: αὐτὰρ ἐγὼν ἡγήσομαι, οὐδ᾽ ἔτι φημὶ</p>
<p><a>Ξ375</a> Ἕκτορα Πριαμίδην μενέειν μάλα περ μεμαῶτα.</p>
<p><a>Ξ376</a> ὃς δέ κ᾽ ἀνὴρ μενέχαρμος, ἔχει δ᾽ ὀλίγον σάκος ὤμῳ,</p>
<p><a>Ξ377</a> χείρονι φωτὶ δότω, ὃ δ᾽ ἐν ἀσπίδι μείζονι δύτω.</p>
<p><a>Ξ378</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο:</p>
<p><a>Ξ379</a> τοὺς δ᾽ αὐτοὶ βασιλῆες ἐκόσμεον οὐτάμενοί περ</p>
<p><a>Ξ380</a> Τυδεΐδης Ὀδυσεύς τε καὶ Ἀτρεΐδης Ἀγαμέμνων:</p>
<p><a>Ξ381</a> οἰχόμενοι δ᾽ ἐπὶ πάντας ἀρήϊα τεύχε᾽ ἄμειβον:</p>
<p><a>Ξ382</a> ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.</p>
<p><a>Ξ383</a> αὐτὰρ ἐπεί ῥ᾽ ἕσσαντο περὶ χροῒ νώροπα χαλκὸν</p>
<p><a>Ξ384</a> βάν ῥ᾽ ἴμεν: ἦρχε δ᾽ ἄρά σφι Ποσειδάων ἐνοσίχθων</p>
<p><a>Ξ385</a> δεινὸν ἄορ τανύηκες ἔχων ἐν χειρὶ παχείῃ</p>
<p><a>Ξ386</a> εἴκελον ἀστεροπῇ: τῷ δ᾽ οὐ θέμις ἐστὶ μιγῆναι</p>
<p><a>Ξ387</a> ἐν δαῒ λευγαλέῃ, ἀλλὰ δέος ἰσχάνει ἄνδρας.</p>
<p><a>Ξ388</a> Τρῶας δ᾽ αὖθ᾽ ἑτέρωθεν ἐκόσμει φαίδιμος Ἕκτωρ.</p>
<p><a>Ξ389</a> δή ῥα τότ᾽ αἰνοτάτην ἔριδα πτολέμοιο τάνυσσαν</p>
<p><a>Ξ390</a> κυανοχαῖτα Ποσειδάων καὶ φαίδιμος Ἕκτωρ,</p>
<p><a>Ξ391</a> ἤτοι ὃ μὲν Τρώεσσιν, ὃ δ᾽ Ἀργείοισιν ἀρήγων.</p>
<p><a>Ξ392</a> ἐκλύσθη δὲ θάλασσα ποτὶ κλισίας τε νέας τε</p>
<p><a>Ξ393</a> Ἀργείων: οἳ δὲ ξύνισαν μεγάλῳ ἀλαλητῷ.</p>
<p><a>Ξ394</a> οὔτε θαλάσσης κῦμα τόσον βοάᾳ ποτὶ χέρσον</p>
<p><a>Ξ395</a> ποντόθεν ὀρνύμενον πνοιῇ Βορέω ἀλεγεινῇ:</p>
<p><a>Ξ396</a> οὔτε πυρὸς τόσσός γε ποτὶ βρόμος αἰθομένοιο</p>
<p><a>Ξ397</a> οὔρεος ἐν βήσσῃς, ὅτε τ᾽ ὤρετο καιέμεν ὕλην:</p>
<p><a>Ξ398</a> οὔτ᾽ ἄνεμος τόσσόν γε περὶ δρυσὶν ὑψικόμοισι</p>
<p><a>Ξ399</a> ἠπύει, ὅς τε μάλιστα μέγα βρέμεται χαλεπαίνων,</p>
<p><a>Ξ400</a> ὅσση ἄρα Τρώων καὶ Ἀχαιῶν ἔπλετο φωνὴ</p>
<p><a>Ξ401</a> δεινὸν ἀϋσάντων, ὅτ᾽ ἐπ᾽ ἀλλήλοισιν ὄρουσαν.</p>
<p><a>Ξ402</a> Αἴαντος δὲ πρῶτος ἀκόντισε φαίδιμος Ἕκτωρ</p>
<p><a>Ξ403</a> ἔγχει, ἐπεὶ τέτραπτο πρὸς ἰθύ οἱ, οὐδ᾽ ἀφάμαρτε,</p>
<p><a>Ξ404</a> τῇ ῥα δύω τελαμῶνε περὶ στήθεσσι τετάσθην,</p>
<p><a>Ξ405</a> ἤτοι ὃ μὲν σάκεος, ὃ δὲ φασγάνου ἀργυροήλου:</p>
<p><a>Ξ406</a> τώ οἱ ῥυσάσθην τέρενα χρόα. χώσατο δ᾽ Ἕκτωρ,</p>
<p><a>Ξ407</a> ὅττί ῥά οἱ βέλος ὠκὺ ἐτώσιον ἔκφυγε χειρός,</p>
<p><a>Ξ408</a> ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων.</p>
<p><a>Ξ409</a> τὸν μὲν ἔπειτ᾽ ἀπιόντα μέγας Τελαμώνιος Αἴας</p>
<p><a>Ξ410</a> χερμαδίῳ, τά ῥα πολλὰ θοάων ἔχματα νηῶν</p>
<p><a>Ξ411</a> πὰρ ποσὶ μαρναμένων ἐκυλίνδετο, τῶν ἓν ἀείρας</p>
<p><a>Ξ412</a> στῆθος βεβλήκει ὑπὲρ ἄντυγος ἀγχόθι δειρῆς,</p>
<p><a>Ξ413</a> στρόμβον δ᾽ ὣς ἔσσευε βαλών, περὶ δ᾽ ἔδραμε πάντῃ.</p>
<p><a>Ξ414</a> ὡς δ᾽ ὅθ᾽ ὑπὸ πληγῆς πατρὸς Διὸς ἐξερίπῃ δρῦς</p>
<p><a>Ξ415</a> πρόρριζος, δεινὴ δὲ θεείου γίγνεται ὀδμὴ</p>
<p><a>Ξ416</a> ἐξ αὐτῆς, τὸν δ᾽ οὔ περ ἔχει θράσος ὅς κεν ἴδηται</p>
<p><a>Ξ417</a> ἐγγὺς ἐών, χαλεπὸς δὲ Διὸς μεγάλοιο κεραυνός,</p>
<p><a>Ξ418</a> ὣς ἔπεσ᾽ Ἕκτορος ὦκα χαμαὶ μένος ἐν κονίῃσι:</p>
<p><a>Ξ419</a> χειρὸς δ᾽ ἔκβαλεν ἔγχος, ἐπ᾽ αὐτῷ δ᾽ ἀσπὶς ἑάφθη</p>
<p><a>Ξ420</a> καὶ κόρυς, ἀμφὶ δέ οἱ βράχε τεύχεα ποικίλα χαλκῷ.</p>
<p><a>Ξ421</a> οἳ δὲ μέγα ἰάχοντες ἐπέδραμον υἷες Ἀχαιῶν</p>
<p><a>Ξ422</a> ἐλπόμενοι ἐρύεσθαι, ἀκόντιζον δὲ θαμειὰς</p>
<p><a>Ξ423</a> αἰχμάς: ἀλλ᾽ οὔ τις ἐδυνήσατο ποιμένα λαῶν</p>
<p><a>Ξ424</a> οὐτάσαι οὐδὲ βαλεῖν: πρὶν γὰρ περίβησαν ἄριστοι</p>
<p><a>Ξ425</a> Πουλυδάμας τε καὶ Αἰνείας καὶ δῖος Ἀγήνωρ</p>
<p><a>Ξ426</a> Σαρπηδών τ᾽ ἀρχὸς Λυκίων καὶ Γλαῦκος ἀμύμων.</p>
<p><a>Ξ427</a> τῶν δ᾽ ἄλλων οὔ τίς εὑ ἀκήδεσεν, ἀλλὰ πάροιθεν</p>
<p><a>Ξ428</a> ἀσπίδας εὐκύκλους σχέθον αὐτοῦ. τὸν δ᾽ ἄρ᾽ ἑταῖροι</p>
<p><a>Ξ429</a> χερσὶν ἀείραντες φέρον ἐκ πόνου, ὄφρ᾽ ἵκεθ᾽ ἵππους</p>
<p><a>Ξ430</a> ὠκέας, οἵ οἱ ὄπισθε μάχης ἠδὲ πτολέμοιο</p>
<p><a>Ξ431</a> ἕστασαν ἡνίοχόν τε καὶ ἅρματα ποικίλ᾽ ἔχοντες:</p>
<p><a>Ξ432</a> οἳ τόν γε προτὶ ἄστυ φέρον βαρέα στενάχοντα.</p>
<p><a>Ξ433</a> ἀλλ᾽ ὅτε δὴ πόρον ἷξον ἐϋρρεῖος ποταμοῖο</p>
<p><a>Ξ434</a> Ξάνθου δινήεντος, ὃν ἀθάνατος τέκετο Ζεύς,</p>
<p><a>Ξ435</a> ἔνθά μιν ἐξ ἵππων πέλασαν χθονί, κὰδ δέ οἱ ὕδωρ</p>
<p><a>Ξ436</a> χεῦαν: ὃ δ᾽ ἀμπνύνθη καὶ ἀνέδρακεν ὀφθαλμοῖσιν,</p>
<p><a>Ξ437</a> ἑζόμενος δ᾽ ἐπὶ γοῦνα κελαινεφὲς αἷμ᾽ ἀπέμεσσεν:</p>
<p><a>Ξ438</a> αὖτις δ᾽ ἐξοπίσω πλῆτο χθονί, τὼ δέ οἱ ὄσσε</p>
<p><a>Ξ439</a> νὺξ ἐκάλυψε μέλαινα: βέλος δ᾽ ἔτι θυμὸν ἐδάμνα.</p>
<p><a>Ξ440</a> Ἀργεῖοι δ᾽ ὡς οὖν ἴδον Ἕκτορα νόσφι κιόντα</p>
<p><a>Ξ441</a> μᾶλλον ἐπὶ Τρώεσσι θόρον, μνήσαντο δὲ χάρμης.</p>
<p><a>Ξ442</a> ἔνθα πολὺ πρώτιστος Ὀϊλῆος ταχὺς Αἴας</p>
<p><a>Ξ443</a> Σάτνιον οὔτασε δουρὶ μετάλμενος ὀξυόεντι</p>
<p><a>Ξ444</a> Ἠνοπίδην, ὃν ἄρα νύμφη τέκε νηῒς ἀμύμων</p>
<p><a>Ξ445</a> Ἤνοπι βουκολέοντι παρ᾽ ὄχθας Σατνιόεντος.</p>
<p><a>Ξ446</a> τὸν μὲν Ὀϊλιάδης δουρὶ κλυτὸς ἐγγύθεν ἐλθὼν</p>
<p><a>Ξ447</a> οὖτα κατὰ λαπάρην: ὃ δ᾽ ἀνετράπετ᾽, ἀμφὶ δ᾽ ἄρ᾽ αὐτῷ</p>
<p><a>Ξ448</a> Τρῶες καὶ Δαναοὶ σύναγον κρατερὴν ὑσμίνην.</p>
<p><a>Ξ449</a> τῷ δ᾽ ἐπὶ Πουλυδάμας ἐγχέσπαλος ἦλθεν ἀμύντωρ</p>
<p><a>Ξ450</a> Πανθοΐδης, βάλε δὲ Προθοήνορα δεξιὸν ὦμον</p>
<p><a>Ξ451</a> υἱὸν Ἀρηϊλύκοιο, δι᾽ ὤμου δ᾽ ὄβριμον ἔγχος</p>
<p><a>Ξ452</a> ἔσχεν, ὃ δ᾽ ἐν κονίῃσι πεσὼν ἕλε γαῖαν ἀγοστῷ.</p>
<p><a>Ξ453</a> Πουλυδάμας δ᾽ ἔκπαγλον ἐπεύξατο μακρὸν ἀΰσας:</p>
<p><a>Ξ454</a> οὐ μὰν αὖτ᾽ ὀΐω μεγαθύμου Πανθοΐδαο</p>
<p><a>Ξ455</a> χειρὸς ἄπο στιβαρῆς ἅλιον πηδῆσαι ἄκοντα,</p>
<p><a>Ξ456</a> ἀλλά τις Ἀργείων κόμισε χροΐ, καί μιν ὀΐω</p>
<p><a>Ξ457</a> αὐτῷ σκηπτόμενον κατίμεν δόμον Ἄϊδος εἴσω.</p>
<p><a>Ξ458</a> ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο:</p>
<p><a>Ξ459</a> Αἴαντι δὲ μάλιστα δαΐφρονι θυμὸν ὄρινε</p>
<p><a>Ξ460</a> τῷ Τελαμωνιάδῃ: τοῦ γὰρ πέσεν ἄγχι μάλιστα.</p>
<p><a>Ξ461</a> καρπαλίμως δ᾽ ἀπιόντος ἀκόντισε δουρὶ φαεινῷ.</p>
<p><a>Ξ462</a> Πουλυδάμας δ᾽ αὐτὸς μὲν ἀλεύατο κῆρα μέλαιναν</p>
<p><a>Ξ463</a> λικριφὶς ἀΐξας, κόμισεν δ᾽ Ἀντήνορος υἱὸς</p>
<p><a>Ξ464</a> Ἀρχέλοχος: τῷ γάρ ῥα θεοὶ βούλευσαν ὄλεθρον.</p>
<p><a>Ξ465</a> τόν ῥ᾽ ἔβαλεν κεφαλῆς τε καὶ αὐχένος ἐν συνεοχμῷ,</p>
<p><a>Ξ466</a> νείατον ἀστράγαλον, ἀπὸ δ᾽ ἄμφω κέρσε τένοντε:</p>
<p><a>Ξ467</a> τοῦ δὲ πολὺ προτέρη κεφαλὴ στόμα τε ῥῖνές τε</p>
<p><a>Ξ468</a> οὔδεϊ πλῆντ᾽ ἤ περ κνῆμαι καὶ γοῦνα πεσόντος.</p>
<p><a>Ξ469</a> Αἴας δ᾽ αὖτ᾽ ἐγέγωνεν ἀμύμονι Πουλυδάμαντι:</p>
<p><a>Ξ470</a> φράζεο Πουλυδάμα καί μοι νημερτὲς ἐνίσπες</p>
<p><a>Ξ471</a> ἦ ῥ᾽ οὐχ οὗτος ἀνὴρ Προθοήνορος ἀντὶ πεφάσθαι</p>
<p><a>Ξ472</a> ἄξιος; οὐ μέν μοι κακὸς εἴδεται οὐδὲ κακῶν ἔξ,</p>
<p><a>Ξ473</a> ἀλλὰ κασίγνητος Ἀντήνορος ἱπποδάμοιο</p>
<p><a>Ξ474</a> ἢ πάϊς: αὐτῷ γὰρ γενεὴν ἄγχιστα ἐῴκει.</p>
<p><a>Ξ475</a> ἦ ῥ᾽ εὖ γιγνώσκων, Τρῶας δ᾽ ἄχος ἔλλαβε θυμόν.</p>
<p><a>Ξ476</a> ἔνθ᾽ Ἀκάμας Πρόμαχον Βοιώτιον οὔτασε δουρὶ</p>
<p><a>Ξ477</a> ἀμφὶ κασιγνήτῳ βεβαώς: ὃ δ᾽ ὕφελκε ποδοῖιν.</p>
<p><a>Ξ478</a> τῷ δ᾽ Ἀκάμας ἔκπαγλον ἐπεύξατο μακρὸν ἀΰσας:</p>
<p><a>Ξ479</a> Ἀργεῖοι ἰόμωροι ἀπειλάων ἀκόρητοι</p>
<p><a>Ξ480</a> οὔ θην οἴοισίν γε πόνος τ᾽ ἔσεται καὶ ὀϊζὺς</p>
<p><a>Ξ481</a> ἡμῖν, ἀλλά ποθ᾽ ὧδε κατακτενέεσθε καὶ ὔμμες.</p>
<p><a>Ξ482</a> φράζεσθ᾽ ὡς ὑμῖν Πρόμαχος δεδμημένος εὕδει</p>
<p><a>Ξ483</a> ἔγχει ἐμῷ, ἵνα μή τι κασιγνήτοιό γε ποινὴ</p>
<p><a>Ξ484</a> δηρὸν ἄτιτος ἔῃ: τὼ καί κέ τις εὔχεται ἀνὴρ</p>
<p><a>Ξ485</a> γνωτὸν ἐνὶ μεγάροισιν ἀρῆς ἀλκτῆρα λιπέσθαι.</p>
<p><a>Ξ486</a> ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο:</p>
<p><a>Ξ487</a> Πηνέλεῳ δὲ μάλιστα δαΐφρονι θυμὸν ὄρινεν:</p>
<p><a>Ξ488</a> ὁρμήθη δ᾽ Ἀκάμαντος: ὃ δ᾽ οὐχ ὑπέμεινεν ἐρωὴν</p>
<p><a>Ξ489</a> Πηνελέωο ἄνακτος: ὃ δ᾽ οὔτασεν Ἰλιονῆα</p>
<p><a>Ξ490</a> υἱὸν Φόρβαντος πολυμήλου, τόν ῥα μάλιστα</p>
<p><a>Ξ491</a> Ἑρμείας Τρώων ἐφίλει καὶ κτῆσιν ὄπασσε:</p>
<p><a>Ξ492</a> τῷ δ᾽ ἄρ᾽ ὑπὸ μήτηρ μοῦνον τέκεν Ἰλιονῆα.</p>
<p><a>Ξ493</a> τὸν τόθ᾽ ὑπ᾽ ὀφρύος οὖτα κατ᾽ ὀφθαλμοῖο θέμεθλα,</p>
<p><a>Ξ494</a> ἐκ δ᾽ ὦσε γλήνην: δόρυ δ᾽ ὀφθαλμοῖο διὰ πρὸ</p>
<p><a>Ξ495</a> καὶ διὰ ἰνίου ἦλθεν, ὃ δ᾽ ἕζετο χεῖρε πετάσσας</p>
<p><a>Ξ496</a> ἄμφω: Πηνέλεως δὲ ἐρυσσάμενος ξίφος ὀξὺ</p>
<p><a>Ξ497</a> αὐχένα μέσσον ἔλασσεν, ἀπήραξεν δὲ χαμᾶζε</p>
<p><a>Ξ498</a> αὐτῇ σὺν πήληκι κάρη: ἔτι δ᾽ ὄβριμον ἔγχος</p>
<p><a>Ξ499</a> ἦεν ἐν ὀφθαλμῷ: ὃ δὲ φὴ κώδειαν ἀνασχὼν</p>
<p><a>Ξ500</a> πέφραδέ τε Τρώεσσι καὶ εὐχόμενος ἔπος ηὔδα:</p>
<p><a>Ξ501</a> εἰπέμεναί μοι Τρῶες ἀγαυοῦ Ἰλιονῆος</p>
<p><a>Ξ502</a> πατρὶ φίλῳ καὶ μητρὶ γοήμεναι ἐν μεγάροισιν:</p>
<p><a>Ξ503</a> οὐδὲ γὰρ ἣ Προμάχοιο δάμαρ Ἀλεγηνορίδαο</p>
<p><a>Ξ504</a> ἀνδρὶ φίλῳ ἐλθόντι γανύσσεται, ὁππότε κεν δὴ</p>
<p><a>Ξ505</a> ἐκ Τροίης σὺν νηυσὶ νεώμεθα κοῦροι Ἀχαιῶν.</p>
<p><a>Ξ506</a> ὣς φάτο, τοὺς δ᾽ ἄρα πάντας ὑπὸ τρόμος ἔλλαβε γυῖα,</p>
<p><a>Ξ507</a> πάπτηνεν δὲ ἕκαστος ὅπῃ φύγοι αἰπὺν ὄλεθρον.</p>
<p><a>Ξ508</a> ἔσπετε νῦν μοι Μοῦσαι Ὀλύμπια δώματ᾽ ἔχουσαι</p>
<p><a>Ξ509</a> ὅς τις δὴ πρῶτος βροτόεντ᾽ ἀνδράγρι᾽ Ἀχαιῶν</p>
<p><a>Ξ510</a> ἤρατ᾽, ἐπεί ῥ᾽ ἔκλινε μάχην κλυτὸς ἐννοσίγαιος.</p>
<p><a>Ξ511</a> Αἴας ῥα πρῶτος Τελαμώνιος Ὕρτιον οὖτα</p>
<p><a>Ξ512</a> Γυρτιάδην Μυσῶν ἡγήτορα καρτεροθύμων:</p>
<p><a>Ξ513</a> Φάλκην δ᾽ Ἀντίλοχος καὶ Μέρμερον ἐξενάριξε:</p>
<p><a>Ξ514</a> Μηριόνης δὲ Μόρυν τε καὶ Ἱπποτίωνα κατέκτα,</p>
<p><a>Ξ515</a> Τεῦκρος δὲ Προθόωνά τ᾽ ἐνήρατο καὶ Περιφήτην:</p>
<p><a>Ξ516</a> Ἀτρεΐδης δ᾽ ἄρ᾽ ἔπειθ᾽ Ὑπερήνορα ποιμένα λαῶν</p>
<p><a>Ξ517</a> οὖτα κατὰ λαπάρην, διὰ δ᾽ ἔντερα χαλκὸς ἄφυσσε</p>
<p><a>Ξ518</a> δῃώσας: ψυχὴ δὲ κατ᾽ οὐταμένην ὠτειλὴν</p>
<p><a>Ξ519</a> ἔσσυτ᾽ ἐπειγομένη, τὸν δὲ σκότος ὄσσε κάλυψε.</p>
<p><a>Ξ520</a> πλείστους δ᾽ Αἴας εἷλεν Ὀϊλῆος ταχὺς υἱός:</p>
<p><a>Ξ521</a> οὐ γάρ οἵ τις ὁμοῖος ἐπισπέσθαι ποσὶν ἦεν</p>
<p><a>Ξ522</a> ἀνδρῶν τρεσσάντων, ὅτε τε Ζεὺς ἐν φόβον ὄρσῃ.</p>
<h4 class="C2">Book 15</h4><p><a>Ο1</a> αὐτὰρ ἐπεὶ διά τε σκόλοπας καὶ τάφρον ἔβησαν</p>
<p><a>Ο2</a> φεύγοντες, πολλοὶ δὲ δάμεν Δαναῶν ὑπὸ χερσίν,</p>
<p><a>Ο3</a> οἳ μὲν δὴ παρ᾽ ὄχεσφιν ἐρητύοντο μένοντες</p>
<p><a>Ο4</a> χλωροὶ ὑπαὶ δείους πεφοβημένοι: ἔγρετο δὲ Ζεὺς</p>
<p><a>Ο5</a> Ἴδης ἐν κορυφῇσι παρὰ χρυσοθρόνου Ἥρης,</p>
<p><a>Ο6</a> στῆ δ᾽ ἄρ᾽ ἀναΐξας, ἴδε δὲ Τρῶας καὶ Ἀχαιοὺς</p>
<p><a>Ο7</a> τοὺς μὲν ὀρινομένους, τοὺς δὲ κλονέοντας ὄπισθεν</p>
<p><a>Ο8</a> Ἀργείους, μετὰ δέ σφι Ποσειδάωνα ἄνακτα:</p>
<p><a>Ο9</a> Ἕκτορα δ᾽ ἐν πεδίῳ ἴδε κείμενον, ἀμφὶ δ᾽ ἑταῖροι</p>
<p><a>Ο10</a> εἵαθ᾽, ὃ δ᾽ ἀργαλέῳ ἔχετ᾽ ἄσθματι κῆρ ἀπινύσσων</p>
<p><a>Ο11</a> αἷμ᾽ ἐμέων, ἐπεὶ οὔ μιν ἀφαυρότατος βάλ᾽ Ἀχαιῶν.</p>
<p><a>Ο12</a> τὸν δὲ ἰδὼν ἐλέησε πατὴρ ἀνδρῶν τε θεῶν τε,</p>
<p><a>Ο13</a> δεινὰ δ᾽ ὑπόδρα ἰδὼν Ἥρην πρὸς μῦθον ἔειπεν:</p>
<p><a>Ο14</a> ἦ μάλα δὴ κακότεχνος ἀμήχανε σὸς δόλος Ἥρη</p>
<p><a>Ο15</a> Ἕκτορα δῖον ἔπαυσε μάχης, ἐφόβησε δὲ λαούς.</p>
<p><a>Ο16</a> οὐ μὰν οἶδ᾽ εἰ αὖτε κακορραφίης ἀλεγεινῆς</p>
<p><a>Ο17</a> πρώτη ἐπαύρηαι καί σε πληγῇσιν ἱμάσσω.</p>
<p><a>Ο18</a> ἦ οὐ μέμνῃ ὅτε τ᾽ ἐκρέμω ὑψόθεν, ἐκ δὲ ποδοῖιν</p>
<p><a>Ο19</a> ἄκμονας ἧκα δύω, περὶ χερσὶ δὲ δεσμὸν ἴηλα</p>
<p><a>Ο20</a> χρύσεον ἄρρηκτον; σὺ δ᾽ ἐν αἰθέρι καὶ νεφέλῃσιν</p>
<p><a>Ο21</a> ἐκρέμω: ἠλάστεον δὲ θεοὶ κατὰ μακρὸν Ὄλυμπον,</p>
<p><a>Ο22</a> λῦσαι δ᾽ οὐκ ἐδύναντο παρασταδόν: ὃν δὲ λάβοιμι</p>
<p><a>Ο23</a> ῥίπτασκον τεταγὼν ἀπὸ βηλοῦ ὄφρ᾽ ἂν ἵκηται</p>
<p><a>Ο24</a> γῆν ὀλιγηπελέων: ἐμὲ δ᾽ οὐδ᾽ ὧς θυμὸν ἀνίει</p>
<p><a>Ο25</a> ἀζηχὴς ὀδύνη Ἡρακλῆος θείοιο,</p>
<p><a>Ο26</a> τὸν σὺ ξὺν Βορέῃ ἀνέμῳ πεπιθοῦσα θυέλλας</p>
<p><a>Ο27</a> πέμψας ἐπ᾽ ἀτρύγετον πόντον κακὰ μητιόωσα,</p>
<p><a>Ο28</a> καί μιν ἔπειτα Κόων δ᾽ εὖ ναιομένην ἀπένεικας.</p>
<p><a>Ο29</a> τὸν μὲν ἐγὼν ἔνθεν ῥυσάμην καὶ ἀνήγαγον αὖτις</p>
<p><a>Ο30</a> Ἄργος ἐς ἱππόβοτον καὶ πολλά περ ἀθλήσαντα.</p>
<p><a>Ο31</a> τῶν σ᾽ αὖτις μνήσω ἵν᾽ ἀπολλήξῃς ἀπατάων,</p>
<p><a>Ο32</a> ὄφρα ἴδῃ ἤν τοι χραίσμῃ φιλότης τε καὶ εὐνή,</p>
<p><a>Ο33</a> ἣν ἐμίγης ἐλθοῦσα θεῶν ἄπο καί μ᾽ ἀπάτησας.</p>
<p><a>Ο34</a> ὣς φάτο, ῥίγησεν δὲ βοῶπις πότνια Ἥρη,</p>
<p><a>Ο35</a> καί μιν φωνήσασ᾽ ἔπεα πτερόεντα προσηύδα:</p>
<p><a>Ο36</a> ἴστω νῦν τόδε Γαῖα καὶ Οὐρανὸς εὐρὺς ὕπερθε</p>
<p><a>Ο37</a> καὶ τὸ κατειβόμενον Στυγὸς ὕδωρ, ὅς τε μέγιστος</p>
<p><a>Ο38</a> ὅρκος δεινότατός τε πέλει μακάρεσσι θεοῖσι,</p>
<p><a>Ο39</a> σή θ᾽ ἱερὴ κεφαλὴ καὶ νωΐτερον λέχος αὐτῶν</p>
<p><a>Ο40</a> κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:</p>
<p><a>Ο41</a> μὴ δι᾽ ἐμὴν ἰότητα Ποσειδάων ἐνοσίχθων</p>
<p><a>Ο42</a> πημαίνει Τρῶάς τε καὶ Ἕκτορα, τοῖσι δ᾽ ἀρήγει,</p>
<p><a>Ο43</a> ἀλλά που αὐτὸν θυμὸς ἐποτρύνει καὶ ἀνώγει,</p>
<p><a>Ο44</a> τειρομένους δ᾽ ἐπὶ νηυσὶν ἰδὼν ἐλέησεν Ἀχαιούς.</p>
<p><a>Ο45</a> αὐτάρ τοι καὶ κείνῳ ἐγὼ παραμυθησαίμην</p>
<p><a>Ο46</a> τῇ ἴμεν ᾗ κεν δὴ σὺ κελαινεφὲς ἡγεμονεύῃς.</p>
<p><a>Ο47</a> ὣς φάτο, μείδησεν δὲ πατὴρ ἀνδρῶν τε θεῶν τε,</p>
<p><a>Ο48</a> καί μιν ἀμειβόμενος ἔπεα πτερόεντα προσηύδα:</p>
<p><a>Ο49</a> εἰ μὲν δὴ σύ γ᾽ ἔπειτα βοῶπις πότνια Ἥρη</p>
<p><a>Ο50</a> ἶσον ἐμοὶ φρονέουσα μετ᾽ ἀθανάτοισι καθίζοις,</p>
<p><a>Ο51</a> τώ κε Ποσειδάων γε, καὶ εἰ μάλα βούλεται ἄλλῃ,</p>
<p><a>Ο52</a> αἶψα μεταστρέψειε νόον μετὰ σὸν καὶ ἐμὸν κῆρ.</p>
<p><a>Ο53</a> ἀλλ᾽ εἰ δή ῥ᾽ ἐτεόν γε καὶ ἀτρεκέως ἀγορεύεις,</p>
<p><a>Ο54</a> ἔρχεο νῦν μετὰ φῦλα θεῶν, καὶ δεῦρο κάλεσσον</p>
<p><a>Ο55</a> Ἶρίν τ᾽ ἐλθέμεναι καὶ Ἀπόλλωνα κλυτότοξον,</p>
<p><a>Ο56</a> ὄφρ᾽ ἣ μὲν μετὰ λαὸν Ἀχαιῶν χαλκοχιτώνων</p>
<p><a>Ο57</a> ἔλθῃ, καὶ εἴπῃσι Ποσειδάωνι ἄνακτι</p>
<p><a>Ο58</a> παυσάμενον πολέμοιο τὰ ἃ πρὸς δώμαθ᾽ ἱκέσθαι,</p>
<p><a>Ο59</a> Ἕκτορα δ᾽ ὀτρύνῃσι μάχην ἐς Φοῖβος Ἀπόλλων,</p>
<p><a>Ο60</a> αὖτις δ᾽ ἐμπνεύσῃσι μένος, λελάθῃ δ᾽ ὀδυνάων</p>
<p><a>Ο61</a> αἳ νῦν μιν τείρουσι κατὰ φρένας, αὐτὰρ Ἀχαιοὺς</p>
<p><a>Ο62</a> αὖτις ἀποστρέψῃσιν ἀνάλκιδα φύζαν ἐνόρσας,</p>
<p><a>Ο63</a> φεύγοντες δ᾽ ἐν νηυσὶ πολυκλήϊσι πέσωσι</p>
<p><a>Ο64</a> Πηλεΐδεω Ἀχιλῆος: ὃ δ᾽ ἀνστήσει ὃν ἑταῖρον</p>
<p><a>Ο65</a> Πάτροκλον: τὸν δὲ κτενεῖ ἔγχεϊ φαίδιμος Ἕκτωρ</p>
<p><a>Ο66</a> Ἰλίου προπάροιθε πολέας ὀλέσαντ᾽ αἰζηοὺς</p>
<p><a>Ο67</a> τοὺς ἄλλους, μετὰ δ᾽ υἱὸν ἐμὸν Σαρπηδόνα δῖον.</p>
<p><a>Ο68</a> τοῦ δὲ χολωσάμενος κτενεῖ Ἕκτορα δῖος Ἀχιλλεύς.</p>
<p><a>Ο69</a> ἐκ τοῦ δ᾽ ἄν τοι ἔπειτα παλίωξιν παρὰ νηῶν</p>
<p><a>Ο70</a> αἰὲν ἐγὼ τεύχοιμι διαμπερὲς εἰς ὅ κ᾽ Ἀχαιοὶ</p>
<p><a>Ο71</a> Ἴλιον αἰπὺ ἕλοιεν Ἀθηναίης διὰ βουλάς.</p>
<p><a>Ο72</a> τὸ πρὶν δ᾽ οὔτ᾽ ἄρ᾽ ἐγὼ παύω χόλον οὔτέ τιν᾽ ἄλλον</p>
<p><a>Ο73</a> ἀθανάτων Δαναοῖσιν ἀμυνέμεν ἐνθάδ᾽ ἐάσω</p>
<p><a>Ο74</a> πρίν γε τὸ Πηλεΐδαο τελευτηθῆναι ἐέλδωρ,</p>
<p><a>Ο75</a> ὥς οἱ ὑπέστην πρῶτον, ἐμῷ δ᾽ ἐπένευσα κάρητι,</p>
<p><a>Ο76</a> ἤματι τῷ ὅτ᾽ ἐμεῖο θεὰ Θέτις ἥψατο γούνων,</p>
<p><a>Ο77</a> λισσομένη τιμῆσαι Ἀχιλλῆα πτολίπορθον.</p>
<p><a>Ο78</a> ὣς ἔφατ᾽, οὐδ᾽ ἀπίθησε θεὰ λευκώλενος Ἥρη,</p>
<p><a>Ο79</a> βῆ δ᾽ ἐξ Ἰδαίων ὀρέων ἐς μακρὸν Ὄλυμπον.</p>
<p><a>Ο80</a> ὡς δ᾽ ὅτ᾽ ἂν ἀΐξῃ νόος ἀνέρος, ὅς τ᾽ ἐπὶ πολλὴν</p>
<p><a>Ο81</a> γαῖαν ἐληλουθὼς φρεσὶ πευκαλίμῃσι νοήσῃ</p>
<p><a>Ο82</a> ἔνθ᾽ εἴην ἢ ἔνθα, μενοινήῃσί τε πολλά,</p>
<p><a>Ο83</a> ὣς κραιπνῶς μεμαυῖα διέπτατο πότνια Ἥρη:</p>
<p><a>Ο84</a> ἵκετο δ᾽ αἰπὺν Ὄλυμπον, ὁμηγερέεσσι δ᾽ ἐπῆλθεν</p>
<p><a>Ο85</a> ἀθανάτοισι θεοῖσι Διὸς δόμῳ: οἳ δὲ ἰδόντες</p>
<p><a>Ο86</a> πάντες ἀνήϊξαν καὶ δεικανόωντο δέπασσιν.</p>
<p><a>Ο87</a> ἣ δ᾽ ἄλλους μὲν ἔασε, Θέμιστι δὲ καλλιπαρῄῳ</p>
<p><a>Ο88</a> δέκτο δέπας: πρώτη γὰρ ἐναντίη ἦλθε θέουσα,</p>
<p><a>Ο89</a> καί μιν φωνήσασ᾽ ἔπεα πτερόεντα προσηύδα:</p>
<p><a>Ο90</a> Ἥρη τίπτε βέβηκας; ἀτυζομένῃ δὲ ἔοικας:</p>
<p><a>Ο91</a> ἦ μάλα δή σ᾽ ἐφόβησε Κρόνου πάϊς, ὅς τοι ἀκοίτης.</p>
<p><a>Ο92</a> τὴν δ᾽ ἠμείβετ᾽ ἔπειτα θεὰ λευκώλενος Ἥρη:</p>
<p><a>Ο93</a> μή με θεὰ Θέμι ταῦτα διείρεο: οἶσθα καὶ αὐτὴ</p>
<p><a>Ο94</a> οἷος κείνου θυμὸς ὑπερφίαλος καὶ ἀπηνής.</p>
<p><a>Ο95</a> ἀλλὰ σύ γ᾽ ἄρχε θεοῖσι δόμοις ἔνι δαιτὸς ἐΐσης:</p>
<p><a>Ο96</a> ταῦτα δὲ καὶ μετὰ πᾶσιν ἀκούσεαι ἀθανάτοισιν</p>
<p><a>Ο97</a> οἷα Ζεὺς κακὰ ἔργα πιφαύσκεται: οὐδέ τί φημι</p>
<p><a>Ο98</a> πᾶσιν ὁμῶς θυμὸν κεχαρησέμεν, οὔτε βροτοῖσιν</p>
<p><a>Ο99</a> οὔτε θεοῖς, εἴ πέρ τις ἔτι νῦν δαίνυται εὔφρων.</p>
<p><a>Ο100</a> ἣ μὲν ἄρ᾽ ὣς εἰποῦσα καθέζετο πότνια Ἥρη,</p>
<p><a>Ο101</a> ὄχθησαν δ᾽ ἀνὰ δῶμα Διὸς θεοί: ἣ δ᾽ ἐγέλασσε</p>
<p><a>Ο102</a> χείλεσιν, οὐδὲ μέτωπον ἐπ᾽ ὀφρύσι κυανέῃσιν</p>
<p><a>Ο103</a> ἰάνθη: πᾶσιν δὲ νεμεσσηθεῖσα μετηύδα:</p>
<p><a>Ο104</a> νήπιοι οἳ Ζηνὶ μενεαίνομεν ἀφρονέοντες:</p>
<p><a>Ο105</a> ἦ ἔτι μιν μέμαμεν καταπαυσέμεν ἆσσον ἰόντες</p>
<p><a>Ο106</a> ἢ ἔπει ἠὲ βίῃ: ὃ δ᾽ ἀφήμενος οὐκ ἀλεγίζει</p>
<p><a>Ο107</a> οὐδ᾽ ὄθεται: φησὶν γὰρ ἐν ἀθανάτοισι θεοῖσι</p>
<p><a>Ο108</a> κάρτεΐ τε σθένεΐ τε διακριδὸν εἶναι ἄριστος.</p>
<p><a>Ο109</a> τὼ ἔχεθ᾽ ὅττί κεν ὔμμι κακὸν πέμπῃσιν ἑκάστῳ.</p>
<p><a>Ο110</a> ἤδη γὰρ νῦν ἔλπομ᾽ Ἄρηΐ γε πῆμα τετύχθαι:</p>
<p><a>Ο111</a> υἱὸς γάρ οἱ ὄλωλε μάχῃ ἔνι φίλτατος ἀνδρῶν</p>
<p><a>Ο112</a> Ἀσκάλαφος, τόν φησιν ὃν ἔμμεναι ὄβριμος Ἄρης.</p>
<p><a>Ο113</a> ὣς ἔφατ᾽, αὐτὰρ Ἄρης θαλερὼ πεπλήγετο μηρὼ</p>
<p><a>Ο114</a> χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:</p>
<p><a>Ο115</a> μὴ νῦν μοι νεμεσήσετ᾽ Ὀλύμπια δώματ᾽ ἔχοντες</p>
<p><a>Ο116</a> τίσασθαι φόνον υἷος ἰόντ᾽ ἐπὶ νῆας Ἀχαιῶν,</p>
<p><a>Ο117</a> εἴ πέρ μοι καὶ μοῖρα Διὸς πληγέντι κεραυνῷ</p>
<p><a>Ο118</a> κεῖσθαι ὁμοῦ νεκύεσσι μεθ᾽ αἵματι καὶ κονίῃσιν.</p>
<p><a>Ο119</a> ὣς φάτο, καί ῥ᾽ ἵππους κέλετο Δεῖμόν τε Φόβον τε</p>
<p><a>Ο120</a> ζευγνύμεν, αὐτὸς δ᾽ ἔντε᾽ ἐδύσετο παμφανόωντα.</p>
<p><a>Ο121</a> ἔνθά κ᾽ ἔτι μείζων τε καὶ ἀργαλεώτερος ἄλλος</p>
<p><a>Ο122</a> πὰρ Διὸς ἀθανάτοισι χόλος καὶ μῆνις ἐτύχθη,</p>
<p><a>Ο123</a> εἰ μὴ Ἀθήνη πᾶσι περιδείσασα θεοῖσιν</p>
<p><a>Ο124</a> ὦρτο διὲκ προθύρου, λίπε δὲ θρόνον ἔνθα θάασσε,</p>
<p><a>Ο125</a> τοῦ δ᾽ ἀπὸ μὲν κεφαλῆς κόρυθ᾽ εἵλετο καὶ σάκος ὤμων,</p>
<p><a>Ο126</a> ἔγχος δ᾽ ἔστησε στιβαρῆς ἀπὸ χειρὸς ἑλοῦσα</p>
<p><a>Ο127</a> χάλκεον: ἣ δ᾽ ἐπέεσσι καθάπτετο θοῦρον Ἄρηα:</p>
<p><a>Ο128</a> μαινόμενε φρένας ἠλὲ διέφθορας: ἦ νύ τοι αὔτως</p>
<p><a>Ο129</a> οὔατ᾽ ἀκουέμεν ἐστί, νόος δ᾽ ἀπόλωλε καὶ αἰδώς.</p>
<p><a>Ο130</a> οὐκ ἀΐεις ἅ τέ φησι θεὰ λευκώλενος Ἥρη</p>
<p><a>Ο131</a> ἣ δὴ νῦν πὰρ Ζηνὸς Ὀλυμπίου εἰλήλουθεν;</p>
<p><a>Ο132</a> ἦ ἐθέλεις αὐτὸς μὲν ἀναπλήσας κακὰ πολλὰ</p>
<p><a>Ο133</a> ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,</p>
<p><a>Ο134</a> αὐτὰρ τοῖς ἄλλοισι κακὸν μέγα πᾶσι φυτεῦσαι;</p>
<p><a>Ο135</a> αὐτίκα γὰρ Τρῶας μὲν ὑπερθύμους καὶ Ἀχαιοὺς</p>
<p><a>Ο136</a> λείψει, ὃ δ᾽ ἡμέας εἶσι κυδοιμήσων ἐς Ὄλυμπον,</p>
<p><a>Ο137</a> μάρψει δ᾽ ἑξείης ὅς τ᾽ αἴτιος ὅς τε καὶ οὐκί.</p>
<p><a>Ο138</a> τώ σ᾽ αὖ νῦν κέλομαι μεθέμεν χόλον υἷος ἑῆος:</p>
<p><a>Ο139</a> ἤδη γάρ τις τοῦ γε βίην καὶ χεῖρας ἀμείνων</p>
<p><a>Ο140</a> ἢ πέφατ᾽, ἢ καὶ ἔπειτα πεφήσεται: ἀργαλέον δὲ</p>
<p><a>Ο141</a> πάντων ἀνθρώπων ῥῦσθαι γενεήν τε τόκον τε.</p>
<p><a>Ο142</a> ὣς εἰποῦσ᾽ ἵδρυσε θρόνῳ ἔνι θοῦρον Ἄρηα.</p>
<p><a>Ο143</a> Ἥρη δ᾽ Ἀπόλλωνα καλέσσατο δώματος ἐκτὸς</p>
<p><a>Ο144</a> Ἶρίν θ᾽, ἥ τε θεοῖσι μετάγγελος ἀθανάτοισι,</p>
<p><a>Ο145</a> καί σφεας φωνήσασ᾽ ἔπεα πτερόεντα προσηύδα:</p>
<p><a>Ο146</a> Ζεὺς σφὼ εἰς Ἴδην κέλετ᾽ ἐλθέμεν ὅττι τάχιστα:</p>
<p><a>Ο147</a> αὐτὰρ ἐπὴν ἔλθητε, Διός τ᾽ εἰς ὦπα ἴδησθε,</p>
<p><a>Ο148</a> ἕρδειν ὅττί κε κεῖνος ἐποτρύνῃ καὶ ἀνώγῃ.</p>
<p><a>Ο149</a> ἣ μὲν ἄρ᾽ ὣς εἰποῦσα πάλιν κίε πότνια Ἥρη,</p>
<p><a>Ο150</a> ἕζετο δ᾽ εἰνὶ θρόνῳ: τὼ δ᾽ ἀΐξαντε πετέσθην.</p>
<p><a>Ο151</a> Ἴδην δ᾽ ἵκανον πολυπίδακα μητέρα θηρῶν,</p>
<p><a>Ο152</a> εὗρον δ᾽ εὐρύοπα Κρονίδην ἀνὰ Γαργάρῳ ἄκρῳ</p>
<p><a>Ο153</a> ἥμενον: ἀμφὶ δέ μιν θυόεν νέφος ἐστεφάνωτο.</p>
<p><a>Ο154</a> τὼ δὲ πάροιθ᾽ ἐλθόντε Διὸς νεφεληγερέταο</p>
<p><a>Ο155</a> στήτην: οὐδέ σφωϊν ἰδὼν ἐχολώσατο θυμῷ,</p>
<p><a>Ο156</a> ὅττί οἱ ὦκ᾽ ἐπέεσσι φίλης ἀλόχοιο πιθέσθην.</p>
<p><a>Ο157</a> Ἶριν δὲ προτέρην ἔπεα πτερόεντα προσηύδα:</p>
<p><a>Ο158</a> βάσκ᾽ ἴθι Ἶρι ταχεῖα, Ποσειδάωνι ἄνακτι</p>
<p><a>Ο159</a> πάντα τάδ᾽ ἀγγεῖλαι, μὴ δὲ ψευδάγγελος εἶναι.</p>
<p><a>Ο160</a> παυσάμενόν μιν ἄνωχθι μάχης ἠδὲ πτολέμοιο</p>
<p><a>Ο161</a> ἔρχεσθαι μετὰ φῦλα θεῶν ἢ εἰς ἅλα δῖαν.</p>
<p><a>Ο162</a> εἰ δέ μοι οὐκ ἐπέεσσ᾽ ἐπιπείσεται, ἀλλ᾽ ἀλογήσει,</p>
<p><a>Ο163</a> φραζέσθω δὴ ἔπειτα κατὰ φρένα καὶ κατὰ θυμὸν</p>
<p><a>Ο164</a> μή μ᾽ οὐδὲ κρατερός περ ἐὼν ἐπιόντα ταλάσσῃ</p>
<p><a>Ο165</a> μεῖναι, ἐπεί εὑ φημὶ βίῃ πολὺ φέρτερος εἶναι</p>
<p><a>Ο166</a> καὶ γενεῇ πρότερος: τοῦ δ᾽ οὐκ ὄθεται φίλον ἦτορ</p>
<p><a>Ο167</a> ἶσον ἐμοὶ φάσθαι, τόν τε στυγέουσι καὶ ἄλλοι.</p>
<p><a>Ο168</a> ὣς ἔφατ᾽, οὐδ᾽ ἀπίθησε ποδήνεμος ὠκέα Ἶρις,</p>
<p><a>Ο169</a> βῆ δὲ κατ᾽ Ἰδαίων ὀρέων εἰς Ἴλιον ἱρήν.</p>
<p><a>Ο170</a> ὡς δ᾽ ὅτ᾽ ἂν ἐκ νεφέων πτῆται νιφὰς ἠὲ χάλαζα</p>
<p><a>Ο171</a> ψυχρὴ ὑπὸ ῥιπῆς αἰθρηγενέος Βορέαο,</p>
<p><a>Ο172</a> ὣς κραιπνῶς μεμαυῖα διέπτατο ὠκέα Ἶρις,</p>
<p><a>Ο173</a> ἀγχοῦ δ᾽ ἱσταμένη προσέφη κλυτὸν ἐννοσίγαιον:</p>
<p><a>Ο174</a> ἀγγελίην τινά τοι γαιήοχε κυανοχαῖτα</p>
<p><a>Ο175</a> ἦλθον δεῦρο φέρουσα παραὶ Διὸς αἰγιόχοιο.</p>
<p><a>Ο176</a> παυσάμενόν σ᾽ ἐκέλευσε μάχης ἠδὲ πτολέμοιο</p>
<p><a>Ο177</a> ἔρχεσθαι μετὰ φῦλα θεῶν ἢ εἰς ἅλα δῖαν.</p>
<p><a>Ο178</a> εἰ δέ οἱ οὐκ ἐπέεσσ᾽ ἐπιπείσεαι, ἀλλ᾽ ἀλογήσεις,</p>
<p><a>Ο179</a> ἠπείλει καὶ κεῖνος ἐναντίβιον πολεμίξων</p>
<p><a>Ο180</a> ἐνθάδ᾽ ἐλεύσεσθαι: σὲ δ᾽ ὑπεξαλέασθαι ἄνωγε</p>
<p><a>Ο181</a> χεῖρας, ἐπεὶ σέο φησὶ βίῃ πολὺ φέρτερος εἶναι</p>
<p><a>Ο182</a> καὶ γενεῇ πρότερος: σὸν δ᾽ οὐκ ὄθεται φίλον ἦτορ</p>
<p><a>Ο183</a> ἶσόν οἱ φάσθαι, τόν τε στυγέουσι καὶ ἄλλοι.</p>
<p><a>Ο184</a> τὴν δὲ μέγ᾽ ὀχθήσας προσέφη κλυτὸς ἐννοσίγαιος:</p>
<p><a>Ο185</a> ὢ πόποι ἦ ῥ᾽ ἀγαθός περ ἐὼν ὑπέροπλον ἔειπεν</p>
<p><a>Ο186</a> εἴ μ᾽ ὁμότιμον ἐόντα βίῃ ἀέκοντα καθέξει.</p>
<p><a>Ο187</a> τρεῖς γάρ τ᾽ ἐκ Κρόνου εἰμὲν ἀδελφεοὶ οὓς τέκετο Ῥέα</p>
<p><a>Ο188</a> Ζεὺς καὶ ἐγώ, τρίτατος δ᾽ Ἀΐδης ἐνέροισιν ἀνάσσων.</p>
<p><a>Ο189</a> τριχθὰ δὲ πάντα δέδασται, ἕκαστος δ᾽ ἔμμορε τιμῆς:</p>
<p><a>Ο190</a> ἤτοι ἐγὼν ἔλαχον πολιὴν ἅλα ναιέμεν αἰεὶ</p>
<p><a>Ο191</a> παλλομένων, Ἀΐδης δ᾽ ἔλαχε ζόφον ἠερόεντα,</p>
<p><a>Ο192</a> Ζεὺς δ᾽ ἔλαχ᾽ οὐρανὸν εὐρὺν ἐν αἰθέρι καὶ νεφέλῃσι:</p>
<p><a>Ο193</a> γαῖα δ᾽ ἔτι ξυνὴ πάντων καὶ μακρὸς Ὄλυμπος.</p>
<p><a>Ο194</a> τώ ῥα καὶ οὔ τι Διὸς βέομαι φρεσίν, ἀλλὰ ἕκηλος</p>
<p><a>Ο195</a> καὶ κρατερός περ ἐὼν μενέτω τριτάτῃ ἐνὶ μοίρῃ.</p>
<p><a>Ο196</a> χερσὶ δὲ μή τί με πάγχυ κακὸν ὣς δειδισσέσθω:</p>
<p><a>Ο197</a> θυγατέρεσσιν γάρ τε καὶ υἱάσι βέλτερον εἴη</p>
<p><a>Ο198</a> ἐκπάγλοις ἐπέεσσιν ἐνισσέμεν οὓς τέκεν αὐτός,</p>
<p><a>Ο199</a> οἵ ἑθεν ὀτρύνοντος ἀκούσονται καὶ ἀνάγκῃ.</p>
<p><a>Ο200</a> τὸν δ᾽ ἠμείβετ᾽ ἔπειτα ποδήνεμος ὠκέα Ἶρις:</p>
<p><a>Ο201</a> οὕτω γὰρ δή τοι γαιήοχε κυανοχαῖτα</p>
<p><a>Ο202</a> τόνδε φέρω Διὶ μῦθον ἀπηνέα τε κρατερόν τε,</p>
<p><a>Ο203</a> ἦ τι μεταστρέψεις; στρεπταὶ μέν τε φρένες ἐσθλῶν.</p>
<p><a>Ο204</a> οἶσθ᾽ ὡς πρεσβυτέροισιν Ἐρινύες αἰὲν ἕπονται.</p>
<p><a>Ο205</a> τὴν δ᾽ αὖτε προσέειπε Ποσειδάων ἐνοσίχθων:</p>
<p><a>Ο206</a> Ἶρι θεὰ μάλα τοῦτο ἔπος κατὰ μοῖραν ἔειπες:</p>
<p><a>Ο207</a> ἐσθλὸν καὶ τὸ τέτυκται ὅτ᾽ ἄγγελος αἴσιμα εἰδῇ.</p>
<p><a>Ο208</a> ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει</p>
<p><a>Ο209</a> ὁππότ᾽ ἂν ἰσόμορον καὶ ὁμῇ πεπρωμένον αἴσῃ</p>
<p><a>Ο210</a> νεικείειν ἐθέλῃσι χολωτοῖσιν ἐπέεσσιν.</p>
<p><a>Ο211</a> ἀλλ᾽ ἤτοι νῦν μέν κε νεμεσσηθεὶς ὑποείξω:</p>
<p><a>Ο212</a> ἄλλο δέ τοι ἐρέω, καὶ ἀπειλήσω τό γε θυμῷ:</p>
<p><a>Ο213</a> αἴ κεν ἄνευ ἐμέθεν καὶ Ἀθηναίης ἀγελείης</p>
<p><a>Ο214</a> Ἥρης Ἑρμείω τε καὶ Ἡφαίστοιο ἄνακτος</p>
<p><a>Ο215</a> Ἰλίου αἰπεινῆς πεφιδήσεται, οὐδ᾽ ἐθελήσει</p>
<p><a>Ο216</a> ἐκπέρσαι, δοῦναι δὲ μέγα κράτος Ἀργείοισιν,</p>
<p><a>Ο217</a> ἴστω τοῦθ᾽ ὅτι νῶϊν ἀνήκεστος χόλος ἔσται.</p>
<p><a>Ο218</a> ὣς εἰπὼν λίπε λαὸν Ἀχαιϊκὸν ἐννοσίγαιος,</p>
<p><a>Ο219</a> δῦνε δὲ πόντον ἰών, πόθεσαν δ᾽ ἥρωες Ἀχαιοί.</p>
<p><a>Ο220</a> καὶ τότ᾽ Ἀπόλλωνα προσέφη νεφεληγερέτα Ζεύς:</p>
<p><a>Ο221</a> ἔρχεο νῦν φίλε Φοῖβε μεθ᾽ Ἕκτορα χαλκοκορυστήν:</p>
<p><a>Ο222</a> ἤδη μὲν γάρ τοι γαιήοχος ἐννοσίγαιος</p>
<p><a>Ο223</a> οἴχεται εἰς ἅλα δῖαν ἀλευάμενος χόλον αἰπὺν</p>
<p><a>Ο224</a> ἡμέτερον: μάλα γάρ κε μάχης ἐπύθοντο καὶ ἄλλοι,</p>
<p><a>Ο225</a> οἵ περ ἐνέρτεροί εἰσι θεοὶ Κρόνον ἀμφὶς ἐόντες.</p>
<p><a>Ο226</a> ἀλλὰ τόδ᾽ ἠμὲν ἐμοὶ πολὺ κέρδιον ἠδέ οἱ αὐτῷ</p>
<p><a>Ο227</a> ἔπλετο, ὅττι πάροιθε νεμεσσηθεὶς ὑπόειξε</p>
<p><a>Ο228</a> χεῖρας ἐμάς, ἐπεὶ οὔ κεν ἀνιδρωτί γ᾽ ἐτελέσθη.</p>
<p><a>Ο229</a> ἀλλὰ σύ γ᾽ ἐν χείρεσσι λάβ᾽ αἰγίδα θυσσανόεσσαν,</p>
<p><a>Ο230</a> τῇ μάλ᾽ ἐπισσείων φοβέειν ἥρωας Ἀχαιούς:</p>
<p><a>Ο231</a> σοὶ δ᾽ αὐτῷ μελέτω ἑκατηβόλε φαίδιμος Ἕκτωρ:</p>
<p><a>Ο232</a> τόφρα γὰρ οὖν οἱ ἔγειρε μένος μέγα, ὄφρ᾽ ἂν Ἀχαιοὶ</p>
<p><a>Ο233</a> φεύγοντες νῆάς τε καὶ Ἑλλήσποντον ἵκωνται.</p>
<p><a>Ο234</a> κεῖθεν δ᾽ αὐτὸς ἐγὼ φράσομαι ἔργον τε ἔπος τε,</p>
<p><a>Ο235</a> ὥς κε καὶ αὖτις Ἀχαιοὶ ἀναπνεύσωσι πόνοιο.</p>
<p><a>Ο236</a> ὣς ἔφατ᾽, οὐδ᾽ ἄρα πατρὸς ἀνηκούστησεν Ἀπόλλων,</p>
<p><a>Ο237</a> βῆ δὲ κατ᾽ Ἰδαίων ὀρέων ἴρηκι ἐοικὼς</p>
<p><a>Ο238</a> ὠκέϊ φασσοφόνῳ, ὅς τ᾽ ὤκιστος πετεηνῶν.</p>
<p><a>Ο239</a> εὗρ᾽ υἱὸν Πριάμοιο δαΐφρονος Ἕκτορα δῖον</p>
<p><a>Ο240</a> ἥμενον, οὐδ᾽ ἔτι κεῖτο, νέον δ᾽ ἐσαγείρετο θυμόν,</p>
<p><a>Ο241</a> ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς</p>
<p><a>Ο242</a> παύετ᾽, ἐπεί μιν ἔγειρε Διὸς νόος αἰγιόχοιο.</p>
<p><a>Ο243</a> ἀγχοῦ δ᾽ ἱστάμενος προσέφη ἑκάεργος Ἀπόλλων:</p>
<p><a>Ο244</a> Ἕκτορ υἱὲ Πριάμοιο, τί ἢ δὲ σὺ νόσφιν ἀπ᾽ ἄλλων</p>
<p><a>Ο245</a> ἧσ᾽ ὀλιγηπελέων; ἦ πού τί σε κῆδος ἱκάνει;</p>
<p><a>Ο246</a> τὸν δ᾽ ὀλιγοδρανέων προσέφη κορυθαίολος Ἕκτωρ:</p>
<p><a>Ο247</a> τίς δὲ σύ ἐσσι φέριστε θεῶν ὅς μ᾽ εἴρεαι ἄντην;</p>
<p><a>Ο248</a> οὐκ ἀΐεις ὅ με νηυσὶν ἔπι πρυμνῇσιν Ἀχαιῶν</p>
<p><a>Ο249</a> οὓς ἑτάρους ὀλέκοντα βοὴν ἀγαθὸς βάλεν Αἴας</p>
<p><a>Ο250</a> χερμαδίῳ πρὸς στῆθος, ἔπαυσε δὲ θούριδος ἀλκῆς;</p>
<p><a>Ο251</a> καὶ δὴ ἔγωγ᾽ ἐφάμην νέκυας καὶ δῶμ᾽ Ἀΐδαο</p>
<p><a>Ο252</a> ἤματι τῷδ᾽ ἵξεσθαι, ἐπεὶ φίλον ἄϊον ἦτορ.</p>
<p><a>Ο253</a> τὸν δ᾽ αὖτε προσέειπεν ἄναξ ἑκάεργος Ἀπόλλων:</p>
<p><a>Ο254</a> θάρσει νῦν: τοῖόν τοι ἀοσσητῆρα Κρονίων</p>
<p><a>Ο255</a> ἐξ Ἴδης προέηκε παρεστάμεναι καὶ ἀμύνειν</p>
<p><a>Ο256</a> Φοῖβον Ἀπόλλωνα χρυσάορον, ὅς σε πάρος περ</p>
<p><a>Ο257</a> ῥύομ᾽, ὁμῶς αὐτόν τε καὶ αἰπεινὸν πτολίεθρον.</p>
<p><a>Ο258</a> ἀλλ᾽ ἄγε νῦν ἱππεῦσιν ἐπότρυνον πολέεσσι</p>
<p><a>Ο259</a> νηυσὶν ἔπι γλαφυρῇσιν ἐλαυνέμεν ὠκέας ἵππους:</p>
<p><a>Ο260</a> αὐτὰρ ἐγὼ προπάροιθε κιὼν ἵπποισι κέλευθον</p>
<p><a>Ο261</a> πᾶσαν λειανέω, τρέψω δ᾽ ἥρωας Ἀχαιούς.</p>
<p><a>Ο262</a> ὣς εἰπὼν ἔμπνευσε μένος μέγα ποιμένι λαῶν.</p>
<p><a>Ο263</a> ὡς δ᾽ ὅτε τις στατὸς ἵππος ἀκοστήσας ἐπὶ φάτνῃ</p>
<p><a>Ο264</a> δεσμὸν ἀπορρήξας θείῃ πεδίοιο κροαίνων</p>
<p><a>Ο265</a> εἰωθὼς λούεσθαι ἐϋρρεῖος ποταμοῖο</p>
<p><a>Ο266</a> κυδιόων: ὑψοῦ δὲ κάρη ἔχει, ἀμφὶ δὲ χαῖται</p>
<p><a>Ο267</a> ὤμοις ἀΐσσονται: ὃ δ᾽ ἀγλαΐηφι πεποιθὼς</p>
<p><a>Ο268</a> ῥίμφά ἑ γοῦνα φέρει μετά τ᾽ ἤθεα καὶ νομὸν ἵππων:</p>
<p><a>Ο269</a> ὣς Ἕκτωρ λαιψηρὰ πόδας καὶ γούνατ᾽ ἐνώμα</p>
<p><a>Ο270</a> ὀτρύνων ἱππῆας, ἐπεὶ θεοῦ ἔκλυεν αὐδήν.</p>
<p><a>Ο271</a> οἳ δ᾽ ὥς τ᾽ ἢ ἔλαφον κεραὸν ἢ ἄγριον αἶγα</p>
<p><a>Ο272</a> ἐσσεύαντο κύνες τε καὶ ἀνέρες ἀγροιῶται:</p>
<p><a>Ο273</a> τὸν μέν τ᾽ ἠλίβατος πέτρη καὶ δάσκιος ὕλη</p>
<p><a>Ο274</a> εἰρύσατ᾽, οὐδ᾽ ἄρα τέ σφι κιχήμεναι αἴσιμον ἦεν:</p>
<p><a>Ο275</a> τῶν δέ θ᾽ ὑπὸ ἰαχῆς ἐφάνη λὶς ἠϋγένειος</p>
<p><a>Ο276</a> εἰς ὁδόν, αἶψα δὲ πάντας ἀπέτραπε καὶ μεμαῶτας:</p>
<p><a>Ο277</a> ὣς Δαναοὶ εἷος μὲν ὁμιλαδὸν αἰὲν ἕποντο</p>
<p><a>Ο278</a> νύσσοντες ξίφεσίν τε καὶ ἔγχεσιν ἀμφιγύοισιν:</p>
<p><a>Ο279</a> αὐτὰρ ἐπεὶ ἴδον Ἕκτορ᾽ ἐποιχόμενον στίχας ἀνδρῶν</p>
<p><a>Ο280</a> τάρβησαν, πᾶσιν δὲ παραὶ ποσὶ κάππεσε θυμός.</p>
<p><a>Ο281</a> τοῖσι δ᾽ ἔπειτ᾽ ἀγόρευε Θόας Ἀνδραίμονος υἱός,</p>
<p><a>Ο282</a> Αἰτωλῶν ὄχ᾽ ἄριστος ἐπιστάμενος μὲν ἄκοντι</p>
<p><a>Ο283</a> ἐσθλὸς δ᾽ ἐν σταδίῃ: ἀγορῇ δέ ἑ παῦροι Ἀχαιῶν</p>
<p><a>Ο284</a> νίκων, ὁππότε κοῦροι ἐρίσσειαν περὶ μύθων:</p>
<p><a>Ο285</a> ὅ σφιν ἐϋφρονέων ἀγορήσατο καὶ μετέειπεν:</p>
<p><a>Ο286</a> ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι,</p>
<p><a>Ο287</a> οἷον δ᾽ αὖτ᾽ ἐξαῦτις ἀνέστη κῆρας ἀλύξας</p>
<p><a>Ο288</a> Ἕκτωρ: ἦ θήν μιν μάλα ἔλπετο θυμὸς ἑκάστου</p>
<p><a>Ο289</a> χερσὶν ὑπ᾽ Αἴαντος θανέειν Τελαμωνιάδαο.</p>
<p><a>Ο290</a> ἀλλά τις αὖτε θεῶν ἐρρύσατο καὶ ἐσάωσεν</p>
<p><a>Ο291</a> Ἕκτορ᾽, ὃ δὴ πολλῶν Δαναῶν ὑπὸ γούνατ᾽ ἔλυσεν,</p>
<p><a>Ο292</a> ὡς καὶ νῦν ἔσσεσθαι ὀΐομαι: οὐ γὰρ ἄτερ γε</p>
<p><a>Ο293</a> Ζηνὸς ἐριγδούπου πρόμος ἵσταται ὧδε μενοινῶν.</p>
<p><a>Ο294</a> ἀλλ᾽ ἄγεθ᾽ ὡς ἂν ἐγὼν εἴπω πειθώμεθα πάντες.</p>
<p><a>Ο295</a> πληθὺν μὲν ποτὶ νῆας ἀνώξομεν ἀπονέεσθαι:</p>
<p><a>Ο296</a> αὐτοὶ δ᾽, ὅσσοι ἄριστοι ἐνὶ στρατῷ εὐχόμεθ᾽ εἶναι,</p>
<p><a>Ο297</a> στήομεν, εἴ κεν πρῶτον ἐρύξομεν ἀντιάσαντες</p>
<p><a>Ο298</a> δούρατ᾽ ἀνασχόμενοι: τὸν δ᾽ οἴω καὶ μεμαῶτα</p>
<p><a>Ο299</a> θυμῷ δείσεσθαι Δαναῶν καταδῦναι ὅμιλον.</p>
<p><a>Ο300</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο:</p>
<p><a>Ο301</a> οἳ μὲν ἄρ᾽ ἀμφ᾽ Αἴαντα καὶ Ἰδομενῆα ἄνακτα</p>
<p><a>Ο302</a> Τεῦκρον Μηριόνην τε Μέγην τ᾽ ἀτάλαντον Ἄρηϊ</p>
<p><a>Ο303</a> ὑσμίνην ἤρτυνον ἀριστῆας καλέσαντες</p>
<p><a>Ο304</a> Ἕκτορι καὶ Τρώεσσιν ἐναντίον: αὐτὰρ ὀπίσσω</p>
<p><a>Ο305</a> ἣ πληθὺς ἐπὶ νῆας Ἀχαιῶν ἀπονέοντο.</p>
<p><a>Ο306</a> Τρῶες δὲ προὔτυψαν ἀολλέες, ἦρχε δ᾽ ἄρ᾽ Ἕκτωρ</p>
<p><a>Ο307</a> μακρὰ βιβάς: πρόσθεν δὲ κί᾽ αὐτοῦ Φοῖβος Ἀπόλλων</p>
<p><a>Ο308</a> εἱμένος ὤμοιιν νεφέλην, ἔχε δ᾽ αἰγίδα θοῦριν</p>
<p><a>Ο309</a> δεινὴν ἀμφιδάσειαν ἀριπρεπέ᾽, ἣν ἄρα χαλκεὺς</p>
<p><a>Ο310</a> Ἥφαιστος Διὶ δῶκε φορήμεναι ἐς φόβον ἀνδρῶν:</p>
<p><a>Ο311</a> τὴν ἄρ᾽ ὅ γ᾽ ἐν χείρεσσιν ἔχων ἡγήσατο λαῶν.</p>
<p><a>Ο312</a> Ἀργεῖοι δ᾽ ὑπέμειναν ἀολλέες, ὦρτο δ᾽ ἀϋτὴ</p>
<p><a>Ο313</a> ὀξεῖ᾽ ἀμφοτέρωθεν, ἀπὸ νευρῆφι δ᾽ ὀϊστοὶ</p>
<p><a>Ο314</a> θρῷσκον: πολλὰ δὲ δοῦρα θρασειάων ἀπὸ χειρῶν</p>
<p><a>Ο315</a> ἄλλα μὲν ἐν χροῒ πήγνυτ᾽ ἀρηϊθόων αἰζηῶν,</p>
<p><a>Ο316</a> πολλὰ δὲ καὶ μεσσηγὺ πάρος χρόα λευκὸν ἐπαυρεῖν</p>
<p><a>Ο317</a> ἐν γαίῃ ἵσταντο λιλαιόμενα χροὸς ἆσαι.</p>
<p><a>Ο318</a> ὄφρα μὲν αἰγίδα χερσὶν ἔχ᾽ ἀτρέμα Φοῖβος Ἀπόλλων,</p>
<p><a>Ο319</a> τόφρα μάλ᾽ ἀμφοτέρων βέλε᾽ ἥπτετο, πῖπτε δὲ λαός.</p>
<p><a>Ο320</a> αὐτὰρ ἐπεὶ κατ᾽ ἐνῶπα ἰδὼν Δαναῶν ταχυπώλων</p>
<p><a>Ο321</a> σεῖσ᾽, ἐπὶ δ᾽ αὐτὸς ἄϋσε μάλα μέγα, τοῖσι δὲ θυμὸν</p>
<p><a>Ο322</a> ἐν στήθεσσιν ἔθελξε, λάθοντο δὲ θούριδος ἀλκῆς.</p>
<p><a>Ο323</a> οἳ δ᾽ ὥς τ᾽ ἠὲ βοῶν ἀγέλην ἢ πῶϋ μέγ᾽ οἰῶν</p>
<p><a>Ο324</a> θῆρε δύω κλονέωσι μελαίνης νυκτὸς ἀμολγῷ</p>
<p><a>Ο325</a> ἐλθόντ᾽ ἐξαπίνης σημάντορος οὐ παρεόντος,</p>
<p><a>Ο326</a> ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων</p>
<p><a>Ο327</a> ἧκε φόβον, Τρωσὶν δὲ καὶ Ἕκτορι κῦδος ὄπαζεν.</p>
<p><a>Ο328</a> ἔνθα δ᾽ ἀνὴρ ἕλεν ἄνδρα κεδασθείσης ὑσμίνης.</p>
<p><a>Ο329</a> Ἕκτωρ μὲν Στιχίον τε καὶ Ἀρκεσίλαον ἔπεφνε,</p>
<p><a>Ο330</a> τὸν μὲν Βοιωτῶν ἡγήτορα χαλκοχιτώνων,</p>
<p><a>Ο331</a> τὸν δὲ Μενεσθῆος μεγαθύμου πιστὸν ἑταῖρον:</p>
<p><a>Ο332</a> Αἰνείας δὲ Μέδοντα καὶ Ἴασον ἐξενάριξεν.</p>
<p><a>Ο333</a> ἤτοι ὃ μὲν νόθος υἱὸς Ὀϊλῆος θείοιο</p>
<p><a>Ο334</a> ἔσκε Μέδων Αἴαντος ἀδελφεός: αὐτὰρ ἔναιεν</p>
<p><a>Ο335</a> ἐν Φυλάκῃ γαίης ἄπο πατρίδος ἄνδρα κατακτὰς</p>
<p><a>Ο336</a> γνωτὸν μητρυιῆς Ἐριώπιδος, ἣν ἔχ᾽ Ὀϊλεύς:</p>
<p><a>Ο337</a> Ἴασος αὖτ᾽ ἀρχὸς μὲν Ἀθηναίων ἐτέτυκτο,</p>
<p><a>Ο338</a> υἱὸς δὲ Σφήλοιο καλέσκετο Βουκολίδαο.</p>
<p><a>Ο339</a> Μηκιστῆ δ᾽ ἕλε Πουλυδάμας, Ἐχίον δὲ Πολίτης</p>
<p><a>Ο340</a> πρώτῃ ἐν ὑσμίνῃ, Κλονίον δ᾽ ἕλε δῖος Ἀγήνωρ.</p>
<p><a>Ο341</a> Δηΐοχον δὲ Πάρις βάλε νείατον ὦμον ὄπισθε</p>
<p><a>Ο342</a> φεύγοντ᾽ ἐν προμάχοισι, διὰ πρὸ δὲ χαλκὸν ἔλασσεν.</p>
<p><a>Ο343</a> ὄφρ᾽ οἳ τοὺς ἐνάριζον ἀπ᾽ ἔντεα, τόφρα δ᾽ Ἀχαιοὶ</p>
<p><a>Ο344</a> τάφρῳ καὶ σκολόπεσσιν ἐνιπλήξαντες ὀρυκτῇ</p>
<p><a>Ο345</a> ἔνθα καὶ ἔνθα φέβοντο, δύοντο δὲ τεῖχος ἀνάγκῃ.</p>
<p><a>Ο346</a> Ἕκτωρ δὲ Τρώεσσιν ἐκέκλετο μακρὸν ἀΰσας</p>
<p><a>Ο347</a> νηυσὶν ἐπισσεύεσθαι, ἐᾶν δ᾽ ἔναρα βροτόεντα:</p>
<p><a>Ο348</a> ὃν δ᾽ ἂν ἐγὼν ἀπάνευθε νεῶν ἑτέρωθι νοήσω,</p>
<p><a>Ο349</a> αὐτοῦ οἱ θάνατον μητίσομαι, οὐδέ νυ τόν γε</p>
<p><a>Ο350</a> γνωτοί τε γνωταί τε πυρὸς λελάχωσι θανόντα,</p>
<p><a>Ο351</a> ἀλλὰ κύνες ἐρύουσι πρὸ ἄστεος ἡμετέροιο.</p>
<p><a>Ο352</a> ὣς εἰπὼν μάστιγι κατωμαδὸν ἤλασεν ἵππους</p>
<p><a>Ο353</a> κεκλόμενος Τρώεσσι κατὰ στίχας: οἳ δὲ σὺν αὐτῷ</p>
<p><a>Ο354</a> πάντες ὁμοκλήσαντες ἔχον ἐρυσάρματας ἵππους</p>
<p><a>Ο355</a> ἠχῇ θεσπεσίῃ: προπάροιθε δὲ Φοῖβος Ἀπόλλων</p>
<p><a>Ο356</a> ῥεῖ᾽ ὄχθας καπέτοιο βαθείης ποσσὶν ἐρείπων</p>
<p><a>Ο357</a> ἐς μέσσον κατέβαλλε, γεφύρωσεν δὲ κέλευθον</p>
<p><a>Ο358</a> μακρὴν ἠδ᾽ εὐρεῖαν, ὅσον τ᾽ ἐπὶ δουρὸς ἐρωὴ</p>
<p><a>Ο359</a> γίγνεται, ὁππότ᾽ ἀνὴρ σθένεος πειρώμενος ᾗσι.</p>
<p><a>Ο360</a> τῇ ῥ᾽ οἵ γε προχέοντο φαλαγγηδόν, πρὸ δ᾽ Ἀπόλλων</p>
<p><a>Ο361</a> αἰγίδ᾽ ἔχων ἐρίτιμον: ἔρειπε δὲ τεῖχος Ἀχαιῶν</p>
<p><a>Ο362</a> ῥεῖα μάλ᾽, ὡς ὅτε τις ψάμαθον πάϊς ἄγχι θαλάσσης,</p>
<p><a>Ο363</a> ὅς τ᾽ ἐπεὶ οὖν ποιήσῃ ἀθύρματα νηπιέῃσιν</p>
<p><a>Ο364</a> ἂψ αὖτις συνέχευε ποσὶν καὶ χερσὶν ἀθύρων.</p>
<p><a>Ο365</a> ὥς ῥα σὺ ἤϊε Φοῖβε πολὺν κάματον καὶ ὀϊζὺν</p>
<p><a>Ο366</a> σύγχεας Ἀργείων, αὐτοῖσι δὲ φύζαν ἐνῶρσας.</p>
<p><a>Ο367</a> ὣς οἳ μὲν παρὰ νηυσὶν ἐρητύοντο μένοντες,</p>
<p><a>Ο368</a> ἀλλήλοισί τε κεκλόμενοι καὶ πᾶσι θεοῖσι</p>
<p><a>Ο369</a> χεῖρας ἀνίσχοντες μεγάλ᾽ εὐχετόωντο ἕκαστος:</p>
<p><a>Ο370</a> Νέστωρ αὖτε μάλιστα Γερήνιος οὖρος Ἀχαιῶν</p>
<p><a>Ο371</a> εὔχετο χεῖρ᾽ ὀρέγων εἰς οὐρανὸν ἀστερόεντα:</p>
<p><a>Ο372</a> Ζεῦ πάτερ εἴ ποτέ τίς τοι ἐν Ἄργεΐ περ πολυπύρῳ</p>
<p><a>Ο373</a> ἢ βοὸς ἢ οἰὸς κατὰ πίονα μηρία καίων</p>
<p><a>Ο374</a> εὔχετο νοστῆσαι, σὺ δ᾽ ὑπέσχεο καὶ κατένευσας,</p>
<p><a>Ο375</a> τῶν μνῆσαι καὶ ἄμυνον Ὀλύμπιε νηλεὲς ἦμαρ,</p>
<p><a>Ο376</a> μηδ᾽ οὕτω Τρώεσσιν ἔα δάμνασθαι Ἀχαιούς.</p>
<p><a>Ο377</a> ὣς ἔφατ᾽ εὐχόμενος, μέγα δ᾽ ἔκτυπε μητίετα Ζεύς,</p>
<p><a>Ο378</a> ἀράων ἀΐων Νηληϊάδαο γέροντος.</p>
<p><a>Ο379</a> Τρῶες δ᾽ ὡς ἐπύθοντο Διὸς κτύπον αἰγιόχοιο,</p>
<p><a>Ο380</a> μᾶλλον ἐπ᾽ Ἀργείοισι θόρον, μνήσαντο δὲ χάρμης.</p>
<p><a>Ο381</a> οἳ δ᾽ ὥς τε μέγα κῦμα θαλάσσης εὐρυπόροιο</p>
<p><a>Ο382</a> νηὸς ὑπὲρ τοίχων καταβήσεται, ὁππότ᾽ ἐπείγῃ</p>
<p><a>Ο383</a> ἲς ἀνέμου: ἣ γάρ τε μάλιστά γε κύματ᾽ ὀφέλλει:</p>
<p><a>Ο384</a> ὣς Τρῶες μεγάλῃ ἰαχῇ κατὰ τεῖχος ἔβαινον,</p>
<p><a>Ο385</a> ἵππους δ᾽ εἰσελάσαντες ἐπὶ πρύμνῃσι μάχοντο</p>
<p><a>Ο386</a> ἔγχεσιν ἀμφιγύοις αὐτοσχεδόν, οἳ μὲν ἀφ᾽ ἵππων,</p>
<p><a>Ο387</a> οἳ δ᾽ ἀπὸ νηῶν ὕψι μελαινάων ἐπιβάντες</p>
<p><a>Ο388</a> μακροῖσι ξυστοῖσι, τά ῥά σφ᾽ ἐπὶ νηυσὶν ἔκειτο</p>
<p><a>Ο389</a> ναύμαχα κολλήεντα, κατὰ στόμα εἱμένα χαλκῷ.</p>
<p><a>Ο390</a> Πάτροκλος δ᾽ εἷος μὲν Ἀχαιοί τε Τρῶές τε</p>
<p><a>Ο391</a> τείχεος ἀμφεμάχοντο θοάων ἔκτοθι νηῶν,</p>
<p><a>Ο392</a> τόφρ᾽ ὅ γ᾽ ἐνὶ κλισίῃ ἀγαπήνορος Εὐρυπύλοιο</p>
<p><a>Ο393</a> ἧστό τε καὶ τὸν ἔτερπε λόγοις, ἐπὶ δ᾽ ἕλκεϊ λυγρῷ</p>
<p><a>Ο394</a> φάρμακ᾽ ἀκέσματ᾽ ἔπασσε μελαινάων ὀδυνάων.</p>
<p><a>Ο395</a> αὐτὰρ ἐπεὶ δὴ τεῖχος ἐπεσσυμένους ἐνόησε</p>
<p><a>Ο396</a> Τρῶας, ἀτὰρ Δαναῶν γένετο ἰαχή τε φόβος τε,</p>
<p><a>Ο397</a> ᾤμωξέν τ᾽ ἄρ᾽ ἔπειτα καὶ ὣ πεπλήγετο μηρὼ</p>
<p><a>Ο398</a> χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:</p>
<p><a>Ο399</a> Εὐρύπυλ᾽ οὐκ ἔτι τοι δύναμαι χατέοντί περ᾽ ἔμπης</p>
<p><a>Ο400</a> ἐνθάδε παρμενέμεν: δὴ γὰρ μέγα νεῖκος ὄρωρεν:</p>
<p><a>Ο401</a> ἀλλὰ σὲ μὲν θεράπων ποτιτερπέτω, αὐτὰρ ἔγωγε</p>
<p><a>Ο402</a> σπεύσομαι εἰς Ἀχιλῆα, ἵν᾽ ὀτρύνω πολεμίζειν.</p>
<p><a>Ο403</a> τίς δ᾽ οἶδ᾽ εἴ κέν οἱ σὺν δαίμονι θυμὸν ὀρίνω</p>
<p><a>Ο404</a> παρειπών; ἀγαθὴ δὲ παραίφασίς ἐστιν ἑταίρου.</p>
<p><a>Ο405</a> τὸν μὲν ἄρ᾽ ὣς εἰπόντα πόδες φέρον: αὐτὰρ Ἀχαιοὶ</p>
<p><a>Ο406</a> Τρῶας ἐπερχομένους μένον ἔμπεδον, οὐδ᾽ ἐδύναντο</p>
<p><a>Ο407</a> παυροτέρους περ ἐόντας ἀπώσασθαι παρὰ νηῶν:</p>
<p><a>Ο408</a> οὐδέ ποτε Τρῶες Δαναῶν ἐδύναντο φάλαγγας</p>
<p><a>Ο409</a> ῥηξάμενοι κλισίῃσι μιγήμεναι ἠδὲ νέεσσιν.</p>
<p><a>Ο410</a> ἀλλ᾽ ὥς τε στάθμη δόρυ νήϊον ἐξιθύνει</p>
<p><a>Ο411</a> τέκτονος ἐν παλάμῃσι δαήμονος, ὅς ῥά τε πάσης</p>
<p><a>Ο412</a> εὖ εἰδῇ σοφίης ὑποθημοσύνῃσιν Ἀθήνης,</p>
<p><a>Ο413</a> ὣς μὲν τῶν ἐπὶ ἶσα μάχη τέτατο πτόλεμός τε:</p>
<p><a>Ο414</a> ἄλλοι δ᾽ ἀμφ᾽ ἄλλῃσι μάχην ἐμάχοντο νέεσσιν,</p>
<p><a>Ο415</a> Ἕκτωρ δ᾽ ἄντ᾽ Αἴαντος ἐείσατο κυδαλίμοιο.</p>
<p><a>Ο416</a> τὼ δὲ μιῆς περὶ νηὸς ἔχον πόνον, οὐδὲ δύναντο</p>
<p><a>Ο417</a> οὔθ᾽ ὃ τὸν ἐξελάσαι καὶ ἐνιπρῆσαι πυρὶ νῆα</p>
<p><a>Ο418</a> οὔθ᾽ ὃ τὸν ἂψ ὤσασθαι, ἐπεί ῥ᾽ ἐπέλασσέ γε δαίμων.</p>
<p><a>Ο419</a> ἔνθ᾽ υἷα Κλυτίοιο Καλήτορα φαίδιμος Αἴας</p>
<p><a>Ο420</a> πῦρ ἐς νῆα φέροντα κατὰ στῆθος βάλε δουρί.</p>
<p><a>Ο421</a> δούπησεν δὲ πεσών, δαλὸς δέ οἱ ἔκπεσε χειρός.</p>
<p><a>Ο422</a> Ἕκτωρ δ᾽ ὡς ἐνόησεν ἀνεψιὸν ὀφθαλμοῖσιν</p>
<p><a>Ο423</a> ἐν κονίῃσι πεσόντα νεὸς προπάροιθε μελαίνης,</p>
<p><a>Ο424</a> Τρωσί τε καὶ Λυκίοισιν ἐκέκλετο μακρὸν ἀΰσας:</p>
<p><a>Ο425</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
<p><a>Ο426</a> μὴ δή πω χάζεσθε μάχης ἐν στείνεϊ τῷδε,</p>
<p><a>Ο427</a> ἀλλ᾽ υἷα Κλυτίοιο σαώσατε, μή μιν Ἀχαιοὶ</p>
<p><a>Ο428</a> τεύχεα συλήσωσι νεῶν ἐν ἀγῶνι πεσόντα.</p>
<p><a>Ο429</a> ὣς εἰπὼν Αἴαντος ἀκόντισε δουρὶ φαεινῷ.</p>
<p><a>Ο430</a> τοῦ μὲν ἅμαρθ᾽, ὃ δ᾽ ἔπειτα Λυκόφρονα Μάστορος υἱὸν</p>
<p><a>Ο431</a> Αἴαντος θεράποντα Κυθήριον, ὅς ῥα παρ᾽ αὐτῷ</p>
<p><a>Ο432</a> ναῖ᾽, ἐπεὶ ἄνδρα κατέκτα Κυθήροισι ζαθέοισι,</p>
<p><a>Ο433</a> τόν ῥ᾽ ἔβαλεν κεφαλὴν ὑπὲρ οὔατος ὀξέϊ χαλκῷ</p>
<p><a>Ο434</a> ἑσταότ᾽ ἄγχ᾽ Αἴαντος: ὃ δ᾽ ὕπτιος ἐν κονίῃσι</p>
<p><a>Ο435</a> νηὸς ἄπο πρυμνῆς χαμάδις πέσε, λύντο δὲ γυῖα.</p>
<p><a>Ο436</a> Αἴας δ᾽ ἐρρίγησε, κασίγνητον δὲ προσηύδα:</p>
<p><a>Ο437</a> Τεῦκρε πέπον δὴ νῶϊν ἀπέκτατο πιστὸς ἑταῖρος</p>
<p><a>Ο438</a> Μαστορίδης, ὃν νῶϊ Κυθηρόθεν ἔνδον ἐόντα</p>
<p><a>Ο439</a> ἶσα φίλοισι τοκεῦσιν ἐτίομεν ἐν μεγάροισι:</p>
<p><a>Ο440</a> τὸν δ᾽ Ἕκτωρ μεγάθυμος ἀπέκτανε. ποῦ νύ τοι ἰοὶ</p>
<p><a>Ο441</a> ὠκύμοροι καὶ τόξον ὅ τοι πόρε Φοῖβος Ἀπόλλων;</p>
<p><a>Ο442</a> ὣς φάθ᾽, ὃ δὲ ξυνέηκε, θέων δέ οἱ ἄγχι παρέστη,</p>
<p><a>Ο443</a> τόξον ἔχων ἐν χειρὶ παλίντονον ἠδὲ φαρέτρην</p>
<p><a>Ο444</a> ἰοδόκον: μάλα δ᾽ ὦκα βέλεα Τρώεσσιν ἐφίει.</p>
<p><a>Ο445</a> καί ῥ᾽ ἔβαλε Κλεῖτον Πεισήνορος ἀγλαὸν υἱὸν</p>
<p><a>Ο446</a> Πουλυδάμαντος ἑταῖρον ἀγαυοῦ Πανθοΐδαο</p>
<p><a>Ο447</a> ἡνία χερσὶν ἔχοντα: ὃ μὲν πεπόνητο καθ᾽ ἵππους:</p>
<p><a>Ο448</a> τῇ γὰρ ἔχ᾽ ᾗ ῥα πολὺ πλεῖσται κλονέοντο φάλαγγες</p>
<p><a>Ο449</a> Ἕκτορι καὶ Τρώεσσι χαριζόμενος: τάχα δ᾽ αὐτῷ</p>
<p><a>Ο450</a> ἦλθε κακόν, τό οἱ οὔ τις ἐρύκακεν ἱεμένων περ.</p>
<p><a>Ο451</a> αὐχένι γάρ οἱ ὄπισθε πολύστονος ἔμπεσεν ἰός:</p>
<p><a>Ο452</a> ἤριπε δ᾽ ἐξ ὀχέων, ὑπερώησαν δέ οἱ ἵπποι</p>
<p><a>Ο453</a> κείν᾽ ὄχεα κροτέοντες. ἄναξ δ᾽ ἐνόησε τάχιστα</p>
<p><a>Ο454</a> Πουλυδάμας, καὶ πρῶτος ἐναντίος ἤλυθεν ἵππων.</p>
<p><a>Ο455</a> τοὺς μὲν ὅ γ᾽ Ἀστυνόῳ Προτιάονος υἱέϊ δῶκε,</p>
<p><a>Ο456</a> πολλὰ δ᾽ ἐπότρυνε σχεδὸν ἴσχειν εἰσορόωντα</p>
<p><a>Ο457</a> ἵππους: αὐτὸς δ᾽ αὖτις ἰὼν προμάχοισιν ἐμίχθη.</p>
<p><a>Ο458</a> Τεῦκρος δ᾽ ἄλλον ὀϊστὸν ἐφ᾽ Ἕκτορι χαλκοκορυστῇ</p>
<p><a>Ο459</a> αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,</p>
<p><a>Ο460</a> εἴ μιν ἀριστεύοντα βαλὼν ἐξείλετο θυμόν.</p>
<p><a>Ο461</a> ἀλλ᾽ οὐ λῆθε Διὸς πυκινὸν νόον, ὅς ῥ᾽ ἐφύλασσεν</p>
<p><a>Ο462</a> Ἕκτορ᾽, ἀτὰρ Τεῦκρον Τελαμώνιον εὖχος ἀπηύρα,</p>
<p><a>Ο463</a> ὅς οἱ ἐϋστρεφέα νευρὴν ἐν ἀμύμονι τόξῳ</p>
<p><a>Ο464</a> ῥῆξ᾽ ἐπὶ τῷ ἐρύοντι: παρεπλάγχθη δέ οἱ ἄλλῃ</p>
<p><a>Ο465</a> ἰὸς χαλκοβαρής, τόξον δέ οἱ ἔκπεσε χειρός.</p>
<p><a>Ο466</a> Τεῦκρος δ᾽ ἐρρίγησε, κασίγνητον δὲ προσηύδα:</p>
<p><a>Ο467</a> ὢ πόποι ἦ δὴ πάγχυ μάχης ἐπὶ μήδεα κείρει</p>
<p><a>Ο468</a> δαίμων ἡμετέρης, ὅ τέ μοι βιὸν ἔκβαλε χειρός,</p>
<p><a>Ο469</a> νευρὴν δ᾽ ἐξέρρηξε νεόστροφον, ἣν ἐνέδησα</p>
<p><a>Ο470</a> πρώϊον, ὄφρ᾽ ἀνέχοιτο θαμὰ θρῴσκοντας ὀϊστούς.</p>
<p><a>Ο471</a> τὸν δ᾽ ἠμείβετ᾽ ἔπειτα μέγας Τελαμώνιος Αἴας:</p>
<p><a>Ο472</a> ὦ πέπον ἀλλὰ βιὸν μὲν ἔα καὶ ταρφέας ἰοὺς</p>
<p><a>Ο473</a> κεῖσθαι, ἐπεὶ συνέχευε θεὸς Δαναοῖσι μεγήρας:</p>
<p><a>Ο474</a> αὐτὰρ χερσὶν ἑλὼν δολιχὸν δόρυ καὶ σάκος ὤμῳ</p>
<p><a>Ο475</a> μάρναό τε Τρώεσσι καὶ ἄλλους ὄρνυθι λαούς.</p>
<p><a>Ο476</a> μὴ μὰν ἀσπουδί γε δαμασσάμενοί περ ἕλοιεν</p>
<p><a>Ο477</a> νῆας ἐϋσσέλμους, ἀλλὰ μνησώμεθα χάρμης.</p>
<p><a>Ο478</a> ὣς φάθ᾽, ὃ δὲ τόξον μὲν ἐνὶ κλισίῃσιν ἔθηκεν,</p>
<p><a>Ο479</a> αὐτὰρ ὅ γ᾽ ἀμφ᾽ ὤμοισι σάκος θέτο τετραθέλυμνον,</p>
<p><a>Ο480</a> κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν</p>
<p><a>Ο481</a> ἵππουριν, δεινὸν δὲ λόφος καθύπερθεν ἔνευεν:</p>
<p><a>Ο482</a> εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ,</p>
<p><a>Ο483</a> βῆ δ᾽ ἰέναι, μάλα δ᾽ ὦκα θέων Αἴαντι παρέστη.</p>
<p><a>Ο484</a> Ἕκτωρ δ᾽ ὡς εἶδεν Τεύκρου βλαφθέντα βέλεμνα,</p>
<p><a>Ο485</a> Τρωσί τε καὶ Λυκίοισιν ἐκέκλετο μακρὸν ἀΰσας:</p>
<p><a>Ο486</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
<p><a>Ο487</a> ἀνέρες ἔστε φίλοι, μνήσασθε δὲ θούριδος ἀλκῆς</p>
<p><a>Ο488</a> νῆας ἀνὰ γλαφυράς: δὴ γὰρ ἴδον ὀφθαλμοῖσιν</p>
<p><a>Ο489</a> ἀνδρὸς ἀριστῆος Διόθεν βλαφθέντα βέλεμνα.</p>
<p><a>Ο490</a> ῥεῖα δ᾽ ἀρίγνωτος Διὸς ἀνδράσι γίγνεται ἀλκή,</p>
<p><a>Ο491</a> ἠμὲν ὁτέοισιν κῦδος ὑπέρτερον ἐγγυαλίξῃ,</p>
<p><a>Ο492</a> ἠδ᾽ ὅτινας μινύθῃ τε καὶ οὐκ ἐθέλῃσιν ἀμύνειν,</p>
<p><a>Ο493</a> ὡς νῦν Ἀργείων μινύθει μένος, ἄμμι δ᾽ ἀρήγει.</p>
<p><a>Ο494</a> ἀλλὰ μάχεσθ᾽ ἐπὶ νηυσὶν ἀολλέες: ὃς δέ κεν ὑμέων</p>
<p><a>Ο495</a> βλήμενος ἠὲ τυπεὶς θάνατον καὶ πότμον ἐπίσπῃ</p>
<p><a>Ο496</a> τεθνάτω: οὔ οἱ ἀεικὲς ἀμυνομένῳ περὶ πάτρης</p>
<p><a>Ο497</a> τεθνάμεν: ἀλλ᾽ ἄλοχός τε σόη καὶ παῖδες ὀπίσσω,</p>
<p><a>Ο498</a> καὶ οἶκος καὶ κλῆρος ἀκήρατος, εἴ κεν Ἀχαιοὶ</p>
<p><a>Ο499</a> οἴχωνται σὺν νηυσὶ φίλην ἐς πατρίδα γαῖαν.</p>
<p><a>Ο500</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Ο501</a> Αἴας δ᾽ αὖθ᾽ ἑτέρωθεν ἐκέκλετο οἷς ἑτάροισιν:</p>
<p><a>Ο502</a> αἰδὼς Ἀργεῖοι: νῦν ἄρκιον ἢ ἀπολέσθαι</p>
<p><a>Ο503</a> ἠὲ σαωθῆναι καὶ ἀπώσασθαι κακὰ νηῶν.</p>
<p><a>Ο504</a> ἦ ἔλπεσθ᾽ ἢν νῆας ἕλῃ κορυθαίολος Ἕκτωρ</p>
<p><a>Ο505</a> ἐμβαδὸν ἵξεσθαι ἣν πατρίδα γαῖαν ἕκαστος;</p>
<p><a>Ο506</a> ἦ οὐκ ὀτρύνοντος ἀκούετε λαὸν ἅπαντα</p>
<p><a>Ο507</a> Ἕκτορος, ὃς δὴ νῆας ἐνιπρῆσαι μενεαίνει;</p>
<p><a>Ο508</a> οὐ μὰν ἔς γε χορὸν κέλετ᾽ ἐλθέμεν, ἀλλὰ μάχεσθαι.</p>
<p><a>Ο509</a> ἡμῖν δ᾽ οὔ τις τοῦδε νόος καὶ μῆτις ἀμείνων</p>
<p><a>Ο510</a> ἢ αὐτοσχεδίῃ μῖξαι χεῖράς τε μένος τε.</p>
<p><a>Ο511</a> βέλτερον ἢ ἀπολέσθαι ἕνα χρόνον ἠὲ βιῶναι</p>
<p><a>Ο512</a> ἢ δηθὰ στρεύγεσθαι ἐν αἰνῇ δηϊοτῆτι</p>
<p><a>Ο513</a> ὧδ᾽ αὔτως παρὰ νηυσὶν ὑπ᾽ ἀνδράσι χειροτέροισιν.</p>
<p><a>Ο514</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Ο515</a> ἔνθ᾽ Ἕκτωρ μὲν ἕλε Σχεδίον Περιμήδεος υἱὸν</p>
<p><a>Ο516</a> ἀρχὸν Φωκήων, Αἴας δ᾽ ἕλε Λαοδάμαντα</p>
<p><a>Ο517</a> ἡγεμόνα πρυλέων Ἀντήνορος ἀγλαὸν υἱόν:</p>
<p><a>Ο518</a> Πουλυδάμας δ᾽ Ὦτον Κυλλήνιον ἐξενάριξε</p>
<p><a>Ο519</a> Φυλεΐδεω ἕταρον, μεγαθύμων ἀρχὸν Ἐπειῶν.</p>
<p><a>Ο520</a> τῷ δὲ Μέγης ἐπόρουσεν ἰδών: ὃ δ᾽ ὕπαιθα λιάσθη</p>
<p><a>Ο521</a> Πουλυδάμας: καὶ τοῦ μὲν ἀπήμβροτεν: οὐ γὰρ Ἀπόλλων</p>
<p><a>Ο522</a> εἴα Πάνθου υἱὸν ἐνὶ προμάχοισι δαμῆναι:</p>
<p><a>Ο523</a> αὐτὰρ ὅ γε Κροίσμου στῆθος μέσον οὔτασε δουρί.</p>
<p><a>Ο524</a> δούπησεν δὲ πεσών: ὃ δ᾽ ἀπ᾽ ὤμων τεύχε᾽ ἐσύλα.</p>
<p><a>Ο525</a> τόφρα δὲ τῷ ἐπόρουσε Δόλοψ αἰχμῆς ἐῢ εἰδὼς</p>
<p><a>Ο526</a> Λαμπετίδης, ὃν Λάμπος ἐγείνατο φέρτατον υἱὸν</p>
<p><a>Ο527</a> Λαομεδοντιάδης εὖ εἰδότα θούριδος ἀλκῆς,</p>
<p><a>Ο528</a> ὃς τότε Φυλεΐδαο μέσον σάκος οὔτασε δουρὶ</p>
<p><a>Ο529</a> ἐγγύθεν ὁρμηθείς: πυκινὸς δέ οἱ ἤρκεσε θώρηξ,</p>
<p><a>Ο530</a> τόν ῥ᾽ ἐφόρει γυάλοισιν ἀρηρότα: τόν ποτε Φυλεὺς</p>
<p><a>Ο531</a> ἤγαγεν ἐξ Ἐφύρης, ποταμοῦ ἄπο Σελλήεντος.</p>
<p><a>Ο532</a> ξεῖνος γάρ οἱ ἔδωκεν ἄναξ ἀνδρῶν Εὐφήτης</p>
<p><a>Ο533</a> ἐς πόλεμον φορέειν δηΐων ἀνδρῶν ἀλεωρήν:</p>
<p><a>Ο534</a> ὅς οἱ καὶ τότε παιδὸς ἀπὸ χροὸς ἤρκεσ᾽ ὄλεθρον.</p>
<p><a>Ο535</a> τοῦ δὲ Μέγης κόρυθος χαλκήρεος ἱπποδασείης</p>
<p><a>Ο536</a> κύμβαχον ἀκρότατον νύξ᾽ ἔγχεϊ ὀξυόεντι,</p>
<p><a>Ο537</a> ῥῆξε δ᾽ ἀφ᾽ ἵππειον λόφον αὐτοῦ: πᾶς δὲ χαμᾶζε</p>
<p><a>Ο538</a> κάππεσεν ἐν κονίῃσι νέον φοίνικι φαεινός.</p>
<p><a>Ο539</a> εἷος ὃ τῷ πολέμιζε μένων, ἔτι δ᾽ ἔλπετο νίκην,</p>
<p><a>Ο540</a> τόφρα δέ οἱ Μενέλαος ἀρήϊος ἦλθεν ἀμύντωρ,</p>
<p><a>Ο541</a> στῆ δ᾽ εὐρὰξ σὺν δουρὶ λαθών, βάλε δ᾽ ὦμον ὄπισθεν:</p>
<p><a>Ο542</a> αἰχμὴ δὲ στέρνοιο διέσσυτο μαιμώωσα</p>
<p><a>Ο543</a> πρόσσω ἱεμένη: ὃ δ᾽ ἄρα πρηνὴς ἐλιάσθη.</p>
<p><a>Ο544</a> τὼ μὲν ἐεισάσθην χαλκήρεα τεύχε᾽ ἀπ᾽ ὤμων</p>
<p><a>Ο545</a> συλήσειν: Ἕκτωρ δὲ κασιγνήτοισι κέλευσε</p>
<p><a>Ο546</a> πᾶσι μάλα, πρῶτον δ᾽ Ἱκεταονίδην ἐνένιπεν</p>
<p><a>Ο547</a> ἴφθιμον Μελάνιππον. ὃ δ᾽ ὄφρα μὲν εἰλίποδας βοῦς</p>
<p><a>Ο548</a> βόσκ᾽ ἐν Περκώτῃ δηΐων ἀπὸ νόσφιν ἐόντων:</p>
<p><a>Ο549</a> αὐτὰρ ἐπεὶ Δαναῶν νέες ἤλυθον ἀμφιέλισσαι,</p>
<p><a>Ο550</a> ἂψ εἰς Ἴλιον ἦλθε, μετέπρεπε δὲ Τρώεσσι,</p>
<p><a>Ο551</a> ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:</p>
<p><a>Ο552</a> τόν ῥ᾽ Ἕκτωρ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>Ο553</a> οὕτω δὴ Μελάνιππε μεθήσομεν; οὐδέ νυ σοί περ</p>
<p><a>Ο554</a> ἐντρέπεται φίλον ἦτορ ἀνεψιοῦ κταμένοιο;</p>
<p><a>Ο555</a> οὐχ ὁράᾳς οἷον Δόλοπος περὶ τεύχε᾽ ἕπουσιν;</p>
<p><a>Ο556</a> ἀλλ᾽ ἕπευ: οὐ γὰρ ἔτ᾽ ἔστιν ἀποσταδὸν Ἀργείοισι</p>
<p><a>Ο557</a> μάρνασθαι, πρίν γ᾽ ἠὲ κατακτάμεν ἠὲ κατ᾽ ἄκρης</p>
<p><a>Ο558</a> Ἴλιον αἰπεινὴν ἑλέειν κτάσθαι τε πολίτας.</p>
<p><a>Ο559</a> ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς:</p>
<p><a>Ο560</a> Ἀργείους δ᾽ ὄτρυνε μέγας Τελαμώνιος Αἴας:</p>
<p><a>Ο561</a> ὦ φίλοι ἀνέρες ἔστε, καὶ αἰδῶ θέσθ᾽ ἐνὶ θυμῷ,</p>
<p><a>Ο562</a> ἀλλήλους τ᾽ αἰδεῖσθε κατὰ κρατερὰς ὑσμίνας.</p>
<p><a>Ο563</a> αἰδομένων δ᾽ ἀνδρῶν πλέονες σόοι ἠὲ πέφανται:</p>
<p><a>Ο564</a> φευγόντων δ᾽ οὔτ᾽ ἂρ κλέος ὄρνυται οὔτέ τις ἀλκή.</p>
<p><a>Ο565</a> ὣς ἔφαθ᾽, οἳ δὲ καὶ αὐτοὶ ἀλέξασθαι μενέαινον,</p>
<p><a>Ο566</a> ἐν θυμῷ δ᾽ ἐβάλοντο ἔπος, φράξαντο δὲ νῆας</p>
<p><a>Ο567</a> ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.</p>
<p><a>Ο568</a> Ἀντίλοχον δ᾽ ὄτρυνε βοὴν ἀγαθὸς Μενέλαος:</p>
<p><a>Ο569</a> Ἀντίλοχ᾽ οὔ τις σεῖο νεώτερος ἄλλος Ἀχαιῶν,</p>
<p><a>Ο570</a> οὔτε ποσὶν θάσσων οὔτ᾽ ἄλκιμος ὡς σὺ μάχεσθαι:</p>
<p><a>Ο571</a> εἴ τινά που Τρώων ἐξάλμενος ἄνδρα βάλοισθα.</p>
<p><a>Ο572</a> ὣς εἰπὼν ὃ μὲν αὖτις ἀπέσσυτο, τὸν δ᾽ ὀρόθυνεν:</p>
<p><a>Ο573</a> ἐκ δ᾽ ἔθορε προμάχων, καὶ ἀκόντισε δουρὶ φαεινῷ</p>
<p><a>Ο574</a> ἀμφὶ ἓ παπτήνας: ὑπὸ δὲ Τρῶες κεκάδοντο</p>
<p><a>Ο575</a> ἀνδρὸς ἀκοντίσσαντος: ὃ δ᾽ οὐχ ἅλιον βέλος ἧκεν,</p>
<p><a>Ο576</a> ἀλλ᾽ Ἱκετάονος υἱὸν ὑπέρθυμον Μελάνιππον</p>
<p><a>Ο577</a> νισόμενον πόλεμον δὲ βάλε στῆθος παρὰ μαζόν.</p>
<p><a>Ο578</a> δούπησεν δὲ πεσών, τὸν δὲ σκότος ὄσσε κάλυψεν.</p>
<p><a>Ο579</a> Ἀντίλοχος δ᾽ ἐπόρουσε κύων ὥς, ὅς τ᾽ ἐπὶ νεβρῷ</p>
<p><a>Ο580</a> βλημένῳ ἀΐξῃ, τόν τ᾽ ἐξ εὐνῆφι θορόντα</p>
<p><a>Ο581</a> θηρητὴρ ἐτύχησε βαλών, ὑπέλυσε δὲ γυῖα:</p>
<p><a>Ο582</a> ὣς ἐπὶ σοὶ Μελάνιππε θόρ᾽ Ἀντίλοχος μενεχάρμης</p>
<p><a>Ο583</a> τεύχεα συλήσων: ἀλλ᾽ οὐ λάθεν Ἕκτορα δῖον,</p>
<p><a>Ο584</a> ὅς ῥά οἱ ἀντίος ἦλθε θέων ἀνὰ δηϊοτῆτα.</p>
<p><a>Ο585</a> Ἀντίλοχος δ᾽ οὐ μεῖνε θοός περ ἐὼν πολεμιστής,</p>
<p><a>Ο586</a> ἀλλ᾽ ὅ γ᾽ ἄρ᾽ ἔτρεσε θηρὶ κακὸν ῥέξαντι ἐοικώς,</p>
<p><a>Ο587</a> ὅς τε κύνα κτείνας ἢ βουκόλον ἀμφὶ βόεσσι</p>
<p><a>Ο588</a> φεύγει πρίν περ ὅμιλον ἀολλισθήμεναι ἀνδρῶν:</p>
<p><a>Ο589</a> ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ</p>
<p><a>Ο590</a> ἠχῇ θεσπεσίῃ βέλεα στονόεντα χέοντο:</p>
<p><a>Ο591</a> στῆ δὲ μεταστρεφθείς, ἐπεὶ ἵκετο ἔθνος ἑταίρων.</p>
<p><a>Ο592</a> Τρῶες δὲ λείουσιν ἐοικότες ὠμοφάγοισι</p>
<p><a>Ο593</a> νηυσὶν ἐπεσσεύοντο, Διὸς δ᾽ ἐτέλειον ἐφετμάς,</p>
<p><a>Ο594</a> ὅ σφισιν αἰὲν ἔγειρε μένος μέγα, θέλγε δὲ θυμὸν</p>
<p><a>Ο595</a> Ἀργείων καὶ κῦδος ἀπαίνυτο, τοὺς δ᾽ ὀρόθυνεν.</p>
<p><a>Ο596</a> Ἕκτορι γάρ οἱ θυμὸς ἐβούλετο κῦδος ὀρέξαι</p>
<p><a>Ο597</a> Πριαμίδῃ, ἵνα νηυσὶ κορωνίσι θεσπιδαὲς πῦρ</p>
<p><a>Ο598</a> ἐμβάλοι ἀκάματον, Θέτιδος δ᾽ ἐξαίσιον ἀρὴν</p>
<p><a>Ο599</a> πᾶσαν ἐπικρήνειε: τὸ γὰρ μένε μητίετα Ζεὺς</p>
<p><a>Ο600</a> νηὸς καιομένης σέλας ὀφθαλμοῖσιν ἰδέσθαι.</p>
<p><a>Ο601</a> ἐκ γὰρ δὴ τοῦ μέλλε παλίωξιν παρὰ νηῶν</p>
<p><a>Ο602</a> θησέμεναι Τρώων, Δαναοῖσι δὲ κῦδος ὀρέξειν.</p>
<p><a>Ο603</a> τὰ φρονέων νήεσσιν ἔπι γλαφυρῇσιν ἔγειρεν</p>
<p><a>Ο604</a> Ἕκτορα Πριαμίδην μάλα περ μεμαῶτα καὶ αὐτόν.</p>
<p><a>Ο605</a> μαίνετο δ᾽ ὡς ὅτ᾽ Ἄρης ἐγχέσπαλος ἢ ὀλοὸν πῦρ</p>
<p><a>Ο606</a> οὔρεσι μαίνηται βαθέης ἐν τάρφεσιν ὕλης:</p>
<p><a>Ο607</a> ἀφλοισμὸς δὲ περὶ στόμα γίγνετο, τὼ δέ οἱ ὄσσε</p>
<p><a>Ο608</a> λαμπέσθην βλοσυρῇσιν ὑπ᾽ ὀφρύσιν, ἀμφὶ δὲ πήληξ</p>
<p><a>Ο609</a> σμερδαλέον κροτάφοισι τινάσσετο μαρναμένοιο</p>
<p><a>Ο610</a> Ἕκτορος: αὐτὸς γάρ οἱ ἀπ᾽ αἰθέρος ἦεν ἀμύντωρ</p>
<p><a>Ο611</a> Ζεύς, ὅς μιν πλεόνεσσι μετ᾽ ἀνδράσι μοῦνον ἐόντα</p>
<p><a>Ο612</a> τίμα καὶ κύδαινε. μινυνθάδιος γὰρ ἔμελλεν</p>
<p><a>Ο613</a> ἔσσεσθ᾽: ἤδη γάρ οἱ ἐπόρνυε μόρσιμον ἦμαρ</p>
<p><a>Ο614</a> Παλλὰς Ἀθηναίη ὑπὸ Πηλεΐδαο βίηφιν.</p>
<p><a>Ο615</a> καί ῥ᾽ ἔθελεν ῥῆξαι στίχας ἀνδρῶν πειρητίζων,</p>
<p><a>Ο616</a> ᾗ δὴ πλεῖστον ὅμιλον ὅρα καὶ τεύχε᾽ ἄριστα:</p>
<p><a>Ο617</a> ἀλλ᾽ οὐδ᾽ ὧς δύνατο ῥῆξαι μάλα περ μενεαίνων:</p>
<p><a>Ο618</a> ἴσχον γὰρ πυργηδὸν ἀρηρότες, ἠΰτε πέτρη</p>
<p><a>Ο619</a> ἠλίβατος μεγάλη πολιῆς ἁλὸς ἐγγὺς ἐοῦσα,</p>
<p><a>Ο620</a> ἥ τε μένει λιγέων ἀνέμων λαιψηρὰ κέλευθα</p>
<p><a>Ο621</a> κύματά τε τροφόεντα, τά τε προσερεύγεται αὐτήν:</p>
<p><a>Ο622</a> ὣς Δαναοὶ Τρῶας μένον ἔμπεδον οὐδὲ φέβοντο.</p>
<p><a>Ο623</a> αὐτὰρ ὃ λαμπόμενος πυρὶ πάντοθεν ἔνθορ᾽ ὁμίλῳ,</p>
<p><a>Ο624</a> ἐν δ᾽ ἔπεσ᾽ ὡς ὅτε κῦμα θοῇ ἐν νηῒ πέσῃσι</p>
<p><a>Ο625</a> λάβρον ὑπαὶ νεφέων ἀνεμοτρεφές: ἣ δέ τε πᾶσα</p>
<p><a>Ο626</a> ἄχνῃ ὑπεκρύφθη, ἀνέμοιο δὲ δεινὸς ἀήτη</p>
<p><a>Ο627</a> ἱστίῳ ἐμβρέμεται, τρομέουσι δέ τε φρένα ναῦται</p>
<p><a>Ο628</a> δειδιότες: τυτθὸν γὰρ ὑπ᾽ ἐκ θανάτοιο φέρονται:</p>
<p><a>Ο629</a> ὣς ἐδαΐζετο θυμὸς ἐνὶ στήθεσσιν Ἀχαιῶν.</p>
<p><a>Ο630</a> αὐτὰρ ὅ γ᾽ ὥς τε λέων ὀλοόφρων βουσὶν ἐπελθών,</p>
<p><a>Ο631</a> αἵ ῥά τ᾽ ἐν εἱαμενῇ ἕλεος μεγάλοιο νέμονται</p>
<p><a>Ο632</a> μυρίαι, ἐν δέ τε τῇσι νομεὺς οὔ πω σάφα εἰδὼς</p>
<p><a>Ο633</a> θηρὶ μαχέσσασθαι ἕλικος βοὸς ἀμφὶ φονῇσιν:</p>
<p><a>Ο634</a> ἤτοι ὃ μὲν πρώτῃσι καὶ ὑστατίῃσι βόεσσιν</p>
<p><a>Ο635</a> αἰὲν ὁμοστιχάει, ὃ δέ τ᾽ ἐν μέσσῃσιν ὀρούσας</p>
<p><a>Ο636</a> βοῦν ἔδει, αἳ δέ τε πᾶσαι ὑπέτρεσαν: ὣς τότ᾽ Ἀχαιοὶ</p>
<p><a>Ο637</a> θεσπεσίως ἐφόβηθεν ὑφ᾽ Ἕκτορι καὶ Διὶ πατρὶ</p>
<p><a>Ο638</a> πάντες, ὃ δ᾽ οἶον ἔπεφνε Μυκηναῖον Περιφήτην,</p>
<p><a>Ο639</a> Κοπρῆος φίλον υἱόν, ὃς Εὐρυσθῆος ἄνακτος</p>
<p><a>Ο640</a> ἀγγελίης οἴχνεσκε βίῃ Ἡρακληείῃ.</p>
<p><a>Ο641</a> τοῦ γένετ᾽ ἐκ πατρὸς πολὺ χείρονος υἱὸς ἀμείνων</p>
<p><a>Ο642</a> παντοίας ἀρετάς, ἠμὲν πόδας ἠδὲ μάχεσθαι,</p>
<p><a>Ο643</a> καὶ νόον ἐν πρώτοισι Μυκηναίων ἐτέτυκτο:</p>
<p><a>Ο644</a> ὅς ῥα τόθ᾽ Ἕκτορι κῦδος ὑπέρτερον ἐγγυάλιξε.</p>
<p><a>Ο645</a> στρεφθεὶς γὰρ μετόπισθεν ἐν ἀσπίδος ἄντυγι πάλτο,</p>
<p><a>Ο646</a> τὴν αὐτὸς φορέεσκε ποδηνεκέ᾽ ἕρκος ἀκόντων:</p>
<p><a>Ο647</a> τῇ ὅ γ᾽ ἐνὶ βλαφθεὶς πέσεν ὕπτιος, ἀμφὶ δὲ πήληξ</p>
<p><a>Ο648</a> σμερδαλέον κονάβησε περὶ κροτάφοισι πεσόντος.</p>
<p><a>Ο649</a> Ἕκτωρ δ᾽ ὀξὺ νόησε, θέων δέ οἱ ἄγχι παρέστη,</p>
<p><a>Ο650</a> στήθεϊ δ᾽ ἐν δόρυ πῆξε, φίλων δέ μιν ἐγγὺς ἑταίρων</p>
<p><a>Ο651</a> κτεῖν᾽: οἳ δ᾽ οὐκ ἐδύναντο καὶ ἀχνύμενοί περ ἑταίρου</p>
<p><a>Ο652</a> χραισμεῖν: αὐτοὶ γὰρ μάλα δείδισαν Ἕκτορα δῖον.</p>
<p><a>Ο653</a> εἰσωποὶ δ᾽ ἐγένοντο νεῶν, περὶ δ᾽ ἔσχεθον ἄκραι</p>
<p><a>Ο654</a> νῆες ὅσαι πρῶται εἰρύατο: τοὶ δ᾽ ἐπέχυντο.</p>
<p><a>Ο655</a> Ἀργεῖοι δὲ νεῶν μὲν ἐχώρησαν καὶ ἀνάγκῃ</p>
<p><a>Ο656</a> τῶν πρωτέων, αὐτοῦ δὲ παρὰ κλισίῃσιν ἔμειναν</p>
<p><a>Ο657</a> ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς</p>
<p><a>Ο658</a> καὶ δέος: ἀζηχὲς γὰρ ὁμόκλεον ἀλλήλοισι.</p>
<p><a>Ο659</a> Νέστωρ αὖτε μάλιστα Γερήνιος οὖρος Ἀχαιῶν</p>
<p><a>Ο660</a> λίσσεθ᾽ ὑπὲρ τοκέων γουνούμενος ἄνδρα ἕκαστον:</p>
<p><a>Ο661</a> ὦ φίλοι ἀνέρες ἔστε καὶ αἰδῶ θέσθ᾽ ἐνὶ θυμῷ</p>
<p><a>Ο662</a> ἄλλων ἀνθρώπων, ἐπὶ δὲ μνήσασθε ἕκαστος</p>
<p><a>Ο663</a> παίδων ἠδ᾽ ἀλόχων καὶ κτήσιος ἠδὲ τοκήων,</p>
<p><a>Ο664</a> ἠμὲν ὅτεῳ ζώουσι καὶ ᾧ κατατεθνήκασι:</p>
<p><a>Ο665</a> τῶν ὕπερ ἐνθάδ᾽ ἐγὼ γουνάζομαι οὐ παρεόντων</p>
<p><a>Ο666</a> ἑστάμεναι κρατερῶς, μὴ δὲ τρωπᾶσθε φόβον δέ.</p>
<p><a>Ο667</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Ο668</a> τοῖσι δ᾽ ἀπ᾽ ὀφθαλμῶν νέφος ἀχλύος ὦσεν Ἀθήνη</p>
<p><a>Ο669</a> θεσπέσιον: μάλα δέ σφι φόως γένετ᾽ ἀμφοτέρωθεν</p>
<p><a>Ο670</a> ἠμὲν πρὸς νηῶν καὶ ὁμοιΐου πολέμοιο.</p>
<p><a>Ο671</a> Ἕκτορα δὲ φράσσαντο βοὴν ἀγαθὸν καὶ ἑταίρους,</p>
<p><a>Ο672</a> ἠμὲν ὅσοι μετόπισθεν ἀφέστασαν οὐδὲ μάχοντο,</p>
<p><a>Ο673</a> ἠδ᾽ ὅσσοι παρὰ νηυσὶ μάχην ἐμάχοντο θοῇσιν.</p>
<p><a>Ο674</a> οὐδ᾽ ἄρ᾽ ἔτ᾽ Αἴαντι μεγαλήτορι ἥνδανε θυμῷ</p>
<p><a>Ο675</a> ἑστάμεν ἔνθά περ ἄλλοι ἀφέστασαν υἷες Ἀχαιῶν:</p>
<p><a>Ο676</a> ἀλλ᾽ ὅ γε νηῶν ἴκρι᾽ ἐπῴχετο μακρὰ βιβάσθων,</p>
<p><a>Ο677</a> νώμα δὲ ξυστὸν μέγα ναύμαχον ἐν παλάμῃσι</p>
<p><a>Ο678</a> κολλητὸν βλήτροισι δυωκαιεικοσίπηχυ.</p>
<p><a>Ο679</a> ὡς δ᾽ ὅτ᾽ ἀνὴρ ἵπποισι κελητίζειν ἐῢ εἰδώς,</p>
<p><a>Ο680</a> ὅς τ᾽ ἐπεὶ ἐκ πολέων πίσυρας συναείρεται ἵππους,</p>
<p><a>Ο681</a> σεύας ἐκ πεδίοιο μέγα προτὶ ἄστυ δίηται</p>
<p><a>Ο682</a> λαοφόρον καθ᾽ ὁδόν: πολέες τέ ἑ θηήσαντο</p>
<p><a>Ο683</a> ἀνέρες ἠδὲ γυναῖκες: ὃ δ᾽ ἔμπεδον ἀσφαλὲς αἰεὶ</p>
<p><a>Ο684</a> θρῴσκων ἄλλοτ᾽ ἐπ᾽ ἄλλον ἀμείβεται, οἳ δὲ πέτονται:</p>
<p><a>Ο685</a> ὣς Αἴας ἐπὶ πολλὰ θοάων ἴκρια νηῶν</p>
<p><a>Ο686</a> φοίτα μακρὰ βιβάς, φωνὴ δέ οἱ αἰθέρ᾽ ἵκανεν,</p>
<p><a>Ο687</a> αἰεὶ δὲ σμερδνὸν βοόων Δαναοῖσι κέλευε</p>
<p><a>Ο688</a> νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ</p>
<p><a>Ο689</a> μίμνεν ἐνὶ Τρώων ὁμάδῳ πύκα θωρηκτάων:</p>
<p><a>Ο690</a> ἀλλ᾽ ὥς τ᾽ ὀρνίθων πετεηνῶν αἰετὸς αἴθων</p>
<p><a>Ο691</a> ἔθνος ἐφορμᾶται ποταμὸν πάρα βοσκομενάων</p>
<p><a>Ο692</a> χηνῶν ἢ γεράνων ἢ κύκνων δουλιχοδείρων,</p>
<p><a>Ο693</a> ὣς Ἕκτωρ ἴθυσε νεὸς κυανοπρῴροιο</p>
<p><a>Ο694</a> ἀντίος ἀΐξας: τὸν δὲ Ζεὺς ὦσεν ὄπισθε</p>
<p><a>Ο695</a> χειρὶ μάλα μεγάλῃ, ὄτρυνε δὲ λαὸν ἅμ᾽ αὐτῷ.</p>
<p><a>Ο696</a> αὖτις δὲ δριμεῖα μάχη παρὰ νηυσὶν ἐτύχθη:</p>
<p><a>Ο697</a> φαίης κ᾽ ἀκμῆτας καὶ ἀτειρέας ἀλλήλοισιν</p>
<p><a>Ο698</a> ἄντεσθ᾽ ἐν πολέμῳ, ὡς ἐσσυμένως ἐμάχοντο.</p>
<p><a>Ο699</a> τοῖσι δὲ μαρναμένοισιν ὅδ᾽ ἦν νόος: ἤτοι Ἀχαιοὶ</p>
<p><a>Ο700</a> οὐκ ἔφασαν φεύξεσθαι ὑπ᾽ ἐκ κακοῦ, ἀλλ᾽ ὀλέεσθαι,</p>
<p><a>Ο701</a> Τρωσὶν δ᾽ ἔλπετο θυμὸς ἐνὶ στήθεσσιν ἑκάστου</p>
<p><a>Ο702</a> νῆας ἐνιπρήσειν κτενέειν θ᾽ ἥρωας Ἀχαιούς.</p>
<p><a>Ο703</a> οἳ μὲν τὰ φρονέοντες ἐφέστασαν ἀλλήλοισιν:</p>
<p><a>Ο704</a> Ἕκτωρ δὲ πρυμνῆς νεὸς ἥψατο ποντοπόροιο</p>
<p><a>Ο705</a> καλῆς ὠκυάλου, ἣ Πρωτεσίλαον ἔνεικεν</p>
<p><a>Ο706</a> ἐς Τροίην, οὐδ᾽ αὖτις ἀπήγαγε πατρίδα γαῖαν.</p>
<p><a>Ο707</a> τοῦ περ δὴ περὶ νηὸς Ἀχαιοί τε Τρῶές τε</p>
<p><a>Ο708</a> δῄουν ἀλλήλους αὐτοσχεδόν: οὐδ᾽ ἄρα τοί γε</p>
<p><a>Ο709</a> τόξων ἀϊκὰς ἀμφὶς μένον οὐδ᾽ ἔτ᾽ ἀκόντων,</p>
<p><a>Ο710</a> ἀλλ᾽ οἵ γ᾽ ἐγγύθεν ἱστάμενοι ἕνα θυμὸν ἔχοντες</p>
<p><a>Ο711</a> ὀξέσι δὴ πελέκεσσι καὶ ἀξίνῃσι μάχοντο</p>
<p><a>Ο712</a> καὶ ξίφεσιν μεγάλοισι καὶ ἔγχεσιν ἀμφιγύοισι.</p>
<p><a>Ο713</a> πολλὰ δὲ φάσγανα καλὰ μελάνδετα κωπήεντα</p>
<p><a>Ο714</a> ἄλλα μὲν ἐκ χειρῶν χαμάδις πέσον, ἄλλα δ᾽ ἀπ᾽ ὤμων</p>
<p><a>Ο715</a> ἀνδρῶν μαρναμένων: ῥέε δ᾽ αἵματι γαῖα μέλαινα.</p>
<p><a>Ο716</a> Ἕκτωρ δὲ πρύμνηθεν ἐπεὶ λάβεν οὐχὶ μεθίει</p>
<p><a>Ο717</a> ἄφλαστον μετὰ χερσὶν ἔχων, Τρωσὶν δὲ κέλευεν:</p>
<p><a>Ο718</a> οἴσετε πῦρ, ἅμα δ᾽ αὐτοὶ ἀολλέες ὄρνυτ᾽ ἀϋτήν:</p>
<p><a>Ο719</a> νῦν ἡμῖν πάντων Ζεὺς ἄξιον ἦμαρ ἔδωκε</p>
<p><a>Ο720</a> νῆας ἑλεῖν, αἳ δεῦρο θεῶν ἀέκητι μολοῦσαι</p>
<p><a>Ο721</a> ἡμῖν πήματα πολλὰ θέσαν, κακότητι γερόντων,</p>
<p><a>Ο722</a> οἵ μ᾽ ἐθέλοντα μάχεσθαι ἐπὶ πρυμνῇσι νέεσσιν</p>
<p><a>Ο723</a> αὐτόν τ᾽ ἰσχανάασκον ἐρητύοντό τε λαόν:</p>
<p><a>Ο724</a> ἀλλ᾽ εἰ δή ῥα τότε βλάπτε φρένας εὐρύοπα Ζεὺς</p>
<p><a>Ο725</a> ἡμετέρας, νῦν αὐτὸς ἐποτρύνει καὶ ἀνώγει.</p>
<p><a>Ο726</a> ὣς ἔφαθ᾽, οἳ δ᾽ ἄρα μᾶλλον ἐπ᾽ Ἀργείοισιν ὄρουσαν.</p>
<p><a>Ο727</a> Αἴας δ᾽ οὐκέτ᾽ ἔμιμνε: βιάζετο γὰρ βελέεσσιν:</p>
<p><a>Ο728</a> ἀλλ᾽ ἀνεχάζετο τυτθόν, ὀϊόμενος θανέεσθαι</p>
<p><a>Ο729</a> θρῆνυν ἐφ᾽ ἑπταπόδην, λίπε δ᾽ ἴκρια νηὸς ἐΐσης.</p>
<p><a>Ο730</a> ἔνθ᾽ ἄρ᾽ ὅ γ᾽ ἑστήκει δεδοκημένος, ἔγχεϊ δ᾽ αἰεὶ</p>
<p><a>Ο731</a> Τρῶας ἄμυνε νεῶν, ὅς τις φέροι ἀκάματον πῦρ:</p>
<p><a>Ο732</a> αἰεὶ δὲ σμερδνὸν βοόων Δαναοῖσι κέλευε:</p>
<p><a>Ο733</a> ὦ φίλοι ἥρωες Δαναοὶ θεράποντες Ἄρηος</p>
<p><a>Ο734</a> ἀνέρες ἔστε φίλοι, μνήσασθε δὲ θούριδος ἀλκῆς.</p>
<p><a>Ο735</a> ἠέ τινάς φαμεν εἶναι ἀοσσητῆρας ὀπίσσω,</p>
<p><a>Ο736</a> ἦέ τι τεῖχος ἄρειον, ὅ κ᾽ ἀνδράσι λοιγὸν ἀμύναι;</p>
<p><a>Ο737</a> οὐ μέν τι σχεδόν ἐστι πόλις πύργοις ἀραρυῖα,</p>
<p><a>Ο738</a> ᾗ κ᾽ ἀπαμυναίμεσθ᾽ ἑτεραλκέα δῆμον ἔχοντες:</p>
<p><a>Ο739</a> ἀλλ᾽ ἐν γὰρ Τρώων πεδίῳ πύκα θωρηκτάων</p>
<p><a>Ο740</a> πόντῳ κεκλιμένοι ἑκὰς ἥμεθα πατρίδος αἴης:</p>
<p><a>Ο741</a> τὼ ἐν χερσὶ φόως, οὐ μειλιχίῃ πολέμοιο.</p>
<p><a>Ο742</a> ἦ, καὶ μαιμώων ἔφεπ᾽ ἔγχεϊ ὀξυόεντι.</p>
<p><a>Ο743</a> ὅς τις δὲ Τρώων κοίλῃς ἐπὶ νηυσὶ φέροιτο</p>
<p><a>Ο744</a> σὺν πυρὶ κηλείῳ, χάριν Ἕκτορος ὀτρύναντος,</p>
<p><a>Ο745</a> τὸν δ᾽ Αἴας οὔτασκε δεδεγμένος ἔγχεϊ μακρῷ:</p>
<p><a>Ο746</a> δώδεκα δὲ προπάροιθε νεῶν αὐτοσχεδὸν οὖτα.</p>
<h4 class="C2">Book 16</h4><p><a>Π1</a> ὣς οἳ μὲν περὶ νηὸς ἐϋσσέλμοιο μάχοντο:</p>
<p><a>Π2</a> Πάτροκλος δ᾽ Ἀχιλῆϊ παρίστατο ποιμένι λαῶν</p>
<p><a>Π3</a> δάκρυα θερμὰ χέων ὥς τε κρήνη μελάνυδρος,</p>
<p><a>Π4</a> ἥ τε κατ᾽ αἰγίλιπος πέτρης δνοφερὸν χέει ὕδωρ.</p>
<p><a>Π5</a> τὸν δὲ ἰδὼν ᾤκτιρε ποδάρκης δῖος Ἀχιλλεύς,</p>
<p><a>Π6</a> καί μιν φωνήσας ἔπεα πτερόεντα προσηύδα:</p>
<p><a>Π7</a> τίπτε δεδάκρυσαι Πατρόκλεες, ἠΰτε κούρη</p>
<p><a>Π8</a> νηπίη, ἥ θ᾽ ἅμα μητρὶ θέουσ᾽ ἀνελέσθαι ἀνώγει</p>
<p><a>Π9</a> εἱανοῦ ἁπτομένη, καί τ᾽ ἐσσυμένην κατερύκει,</p>
<p><a>Π10</a> δακρυόεσσα δέ μιν ποτιδέρκεται, ὄφρ᾽ ἀνέληται:</p>
<p><a>Π11</a> τῇ ἴκελος Πάτροκλε τέρεν κατὰ δάκρυον εἴβεις.</p>
<p><a>Π12</a> ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,</p>
<p><a>Π13</a> ἦέ τιν᾽ ἀγγελίην Φθίης ἐξέκλυες οἶος;</p>
<p><a>Π14</a> ζώειν μὰν ἔτι φασὶ Μενοίτιον Ἄκτορος υἱόν,</p>
<p><a>Π15</a> ζώει δ᾽ Αἰακίδης Πηλεὺς μετὰ Μυρμιδόνεσσι;</p>
<p><a>Π16</a> τῶν κε μάλ᾽ ἀμφοτέρων ἀκαχοίμεθα τεθνηώτων.</p>
<p><a>Π17</a> ἦε σύ γ᾽ Ἀργείων ὀλοφύρεαι, ὡς ὀλέκονται</p>
<p><a>Π18</a> νηυσὶν ἔπι γλαφυρῇσιν ὑπερβασίης ἕνεκα σφῆς;</p>
<p><a>Π19</a> ἐξαύδα, μὴ κεῦθε νόῳ, ἵνα εἴδομεν ἄμφω.</p>
<p><a>Π20</a> τὸν δὲ βαρὺ στενάχων προσέφης Πατρόκλεες ἱππεῦ:</p>
<p><a>Π21</a> ὦ Ἀχιλεῦ Πηλῆος υἱὲ μέγα φέρτατ᾽ Ἀχαιῶν</p>
<p><a>Π22</a> μὴ νεμέσα: τοῖον γὰρ ἄχος βεβίηκεν Ἀχαιούς.</p>
<p><a>Π23</a> οἳ μὲν γὰρ δὴ πάντες, ὅσοι πάρος ἦσαν ἄριστοι,</p>
<p><a>Π24</a> ἐν νηυσὶν κέαται βεβλημένοι οὐτάμενοί τε.</p>
<p><a>Π25</a> βέβληται μὲν ὃ Τυδεΐδης κρατερὸς Διομήδης,</p>
<p><a>Π26</a> οὔτασται δ᾽ Ὀδυσεὺς δουρικλυτὸς ἠδ᾽ Ἀγαμέμνων,</p>
<p><a>Π27</a> βέβληται δὲ καὶ Εὐρύπυλος κατὰ μηρὸν ὀϊστῷ.</p>
<p><a>Π28</a> τοὺς μέν τ᾽ ἰητροὶ πολυφάρμακοι ἀμφιπένονται</p>
<p><a>Π29</a> ἕλκε᾽ ἀκειόμενοι: σὺ δ᾽ ἀμήχανος ἔπλευ Ἀχιλλεῦ.</p>
<p><a>Π30</a> μὴ ἐμέ γ᾽ οὖν οὗτός γε λάβοι χόλος, ὃν σὺ φυλάσσεις</p>
<p><a>Π31</a> αἰναρέτη: τί σευ ἄλλος ὀνήσεται ὀψίγονός περ</p>
<p><a>Π32</a> αἴ κε μὴ Ἀργείοισιν ἀεικέα λοιγὸν ἀμύνῃς;</p>
<p><a>Π33</a> νηλεές, οὐκ ἄρα σοί γε πατὴρ ἦν ἱππότα Πηλεύς,</p>
<p><a>Π34</a> οὐδὲ Θέτις μήτηρ: γλαυκὴ δέ σε τίκτε θάλασσα</p>
<p><a>Π35</a> πέτραι τ᾽ ἠλίβατοι, ὅτι τοι νόος ἐστὶν ἀπηνής.</p>
<p><a>Π36</a> εἰ δέ τινα φρεσὶ σῇσι θεοπροπίην ἀλεείνεις</p>
<p><a>Π37</a> καί τινά τοι πὰρ Ζηνὸς ἐπέφραδε πότνια μήτηρ,</p>
<p><a>Π38</a> ἀλλ᾽ ἐμέ περ πρόες ὦχ᾽, ἃμα δ᾽ ἄλλον λαὸν ὄπασσον</p>
<p><a>Π39</a> Μυρμιδόνων, ἤν πού τι φόως Δαναοῖσι γένωμαι.</p>
<p><a>Π40</a> δὸς δέ μοι ὤμοιιν τὰ σὰ τεύχεα θωρηχθῆναι,</p>
<p><a>Π41</a> αἴ κ᾽ ἐμὲ σοὶ ἴσκοντες ἀπόσχωνται πολέμοιο</p>
<p><a>Π42</a> Τρῶες, ἀναπνεύσωσι δ᾽ Ἀρήϊοι υἷες Ἀχαιῶν</p>
<p><a>Π43</a> τειρόμενοι: ὀλίγη δέ τ᾽ ἀνάπνευσις πολέμοιο.</p>
<p><a>Π44</a> ῥεῖα δέ κ᾽ ἀκμῆτες κεκμηότας ἄνδρας ἀϋτῇ</p>
<p><a>Π45</a> ὤσαιμεν προτὶ ἄστυ νεῶν ἄπο καὶ κλισιάων.</p>
<p><a>Π46</a> ὣς φάτο λισσόμενος μέγα νήπιος: ἦ γὰρ ἔμελλεν</p>
<p><a>Π47</a> οἷ αὐτῷ θάνατόν τε κακὸν καὶ κῆρα λιτέσθαι.</p>
<p><a>Π48</a> τὸν δὲ μέγ᾽ ὀχθήσας προσέφη πόδας ὠκὺς Ἀχιλλεύς:</p>
<p><a>Π49</a> ὤ μοι διογενὲς Πατρόκλεες οἷον ἔειπες:</p>
<p><a>Π50</a> οὔτε θεοπροπίης ἐμπάζομαι ἥν τινα οἶδα,</p>
<p><a>Π51</a> οὔτέ τί μοι πὰρ Ζηνὸς ἐπέφραδε πότνια μήτηρ:</p>
<p><a>Π52</a> ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει,</p>
<p><a>Π53</a> ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι</p>
<p><a>Π54</a> καὶ γέρας ἂψ ἀφελέσθαι, ὅ τε κράτεϊ προβεβήκῃ:</p>
<p><a>Π55</a> αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.</p>
<p><a>Π56</a> κούρην ἣν ἄρα μοι γέρας ἔξελον υἷες Ἀχαιῶν,</p>
<p><a>Π57</a> δουρὶ δ᾽ ἐμῷ κτεάτισσα πόλιν εὐτείχεα πέρσας,</p>
<p><a>Π58</a> τὴν ἂψ ἐκ χειρῶν ἕλετο κρείων Ἀγαμέμνων</p>
<p><a>Π59</a> Ἀτρεΐδης ὡς εἴ τιν᾽ ἀτίμητον μετανάστην.</p>
<p><a>Π60</a> ἀλλὰ τὰ μὲν προτετύχθαι ἐάσομεν: οὐδ᾽ ἄρα πως ἦν</p>
<p><a>Π61</a> ἀσπερχὲς κεχολῶσθαι ἐνὶ φρεσίν: ἤτοι ἔφην γε</p>
<p><a>Π62</a> οὐ πρὶν μηνιθμὸν καταπαυσέμεν, ἀλλ᾽ ὁπότ᾽ ἂν δὴ</p>
<p><a>Π63</a> νῆας ἐμὰς ἀφίκηται ἀϋτή τε πτόλεμός τε.</p>
<p><a>Π64</a> τύνη δ᾽ ὤμοιιν μὲν ἐμὰ κλυτὰ τεύχεα δῦθι,</p>
<p><a>Π65</a> ἄρχε δὲ Μυρμιδόνεσσι φιλοπτολέμοισι μάχεσθαι,</p>
<p><a>Π66</a> εἰ δὴ κυάνεον Τρώων νέφος ἀμφιβέβηκε</p>
<p><a>Π67</a> νηυσὶν ἐπικρατέως, οἳ δὲ ῥηγμῖνι θαλάσσης</p>
<p><a>Π68</a> κεκλίαται, χώρης ὀλίγην ἔτι μοῖραν ἔχοντες</p>
<p><a>Π69</a> Ἀργεῖοι, Τρώων δὲ πόλις ἐπὶ πᾶσα βέβηκε</p>
<p><a>Π70</a> θάρσυνος: οὐ γὰρ ἐμῆς κόρυθος λεύσσουσι μέτωπον</p>
<p><a>Π71</a> ἐγγύθι λαμπομένης: τάχα κεν φεύγοντες ἐναύλους</p>
<p><a>Π72</a> πλήσειαν νεκύων, εἴ μοι κρείων Ἀγαμέμνων</p>
<p><a>Π73</a> ἤπια εἰδείη: νῦν δὲ στρατὸν ἀμφιμάχονται.</p>
<p><a>Π74</a> οὐ γὰρ Τυδεΐδεω Διομήδεος ἐν παλάμῃσι</p>
<p><a>Π75</a> μαίνεται ἐγχείη Δαναῶν ἀπὸ λοιγὸν ἀμῦναι:</p>
<p><a>Π76</a> οὐδέ πω Ἀτρεΐδεω ὀπὸς ἔκλυον αὐδήσαντος</p>
<p><a>Π77</a> ἐχθρῆς ἐκ κεφαλῆς: ἀλλ᾽ Ἕκτορος ἀνδροφόνοιο</p>
<p><a>Π78</a> Τρωσὶ κελεύοντος περιάγνυται, οἳ δ᾽ ἀλαλητῷ</p>
<p><a>Π79</a> πᾶν πεδίον κατέχουσι μάχῃ νικῶντες Ἀχαιούς.</p>
<p><a>Π80</a> ἀλλὰ καὶ ὧς Πάτροκλε νεῶν ἄπο λοιγὸν ἀμύνων</p>
<p><a>Π81</a> ἔμπεσ᾽ ἐπικρατέως, μὴ δὴ πυρὸς αἰθομένοιο</p>
<p><a>Π82</a> νῆας ἐνιπρήσωσι, φίλον δ᾽ ἀπὸ νόστον ἕλωνται.</p>
<p><a>Π83</a> πείθεο δ᾽ ὥς τοι ἐγὼ μύθου τέλος ἐν φρεσὶ θείω,</p>
<p><a>Π84</a> ὡς ἄν μοι τιμὴν μεγάλην καὶ κῦδος ἄρηαι</p>
<p><a>Π85</a> πρὸς πάντων Δαναῶν, ἀτὰρ οἳ περικαλλέα κούρην</p>
<p><a>Π86</a> ἂψ ἀπονάσσωσιν, ποτὶ δ᾽ ἀγλαὰ δῶρα πόρωσιν.</p>
<p><a>Π87</a> ἐκ νηῶν ἐλάσας ἰέναι πάλιν: εἰ δέ κεν αὖ τοι</p>
<p><a>Π88</a> δώῃ κῦδος ἀρέσθαι ἐρίγδουπος πόσις Ἥρης,</p>
<p><a>Π89</a> μὴ σύ γ᾽ ἄνευθεν ἐμεῖο λιλαίεσθαι πολεμίζειν</p>
<p><a>Π90</a> Τρωσὶ φιλοπτολέμοισιν: ἀτιμότερον δέ με θήσεις:</p>
<p><a>Π91</a> μὴ δ᾽ ἐπαγαλλόμενος πολέμῳ καὶ δηϊοτῆτι</p>
<p><a>Π92</a> Τρῶας ἐναιρόμενος προτὶ Ἴλιον ἡγεμονεύειν,</p>
<p><a>Π93</a> μή τις ἀπ᾽ Οὐλύμποιο θεῶν αἰειγενετάων</p>
<p><a>Π94</a> ἐμβήῃ: μάλα τούς γε φιλεῖ ἑκάεργος Ἀπόλλων:</p>
<p><a>Π95</a> ἀλλὰ πάλιν τρωπᾶσθαι, ἐπὴν φάος ἐν νήεσσι</p>
<p><a>Π96</a> θήῃς, τοὺς δ᾽ ἔτ᾽ ἐᾶν πεδίον κάτα δηριάασθαι.</p>
<p><a>Π97</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
<p><a>Π98</a> μήτέ τις οὖν Τρώων θάνατον φύγοι ὅσσοι ἔασι,</p>
<p><a>Π99</a> μήτέ τις Ἀργείων, νῶϊν δ᾽ ἐκδῦμεν ὄλεθρον,</p>
<p><a>Π100</a> ὄφρ᾽ οἶοι Τροίης ἱερὰ κρήδεμνα λύωμεν.</p>
<p><a>Π101</a> ὣς οἳ μὲν τοιαῦτα πρὸς ἀλλήλους ἀγόρευον,</p>
<p><a>Π102</a> Αἴας δ᾽ οὐκ ἔτ᾽ ἔμιμνε: βιάζετο γὰρ βελέεσσι:</p>
<p><a>Π103</a> δάμνα μιν Ζηνός τε νόος καὶ Τρῶες ἀγαυοὶ</p>
<p><a>Π104</a> βάλλοντες: δεινὴν δὲ περὶ κροτάφοισι φαεινὴ</p>
<p><a>Π105</a> πήληξ βαλλομένη καναχὴν ἔχε, βάλλετο δ᾽ αἰεὶ</p>
<p><a>Π106</a> κὰπ φάλαρ᾽ εὐποίηθ᾽: ὃ δ᾽ ἀριστερὸν ὦμον ἔκαμνεν</p>
<p><a>Π107</a> ἔμπεδον αἰὲν ἔχων σάκος αἰόλον: οὐδὲ δύναντο</p>
<p><a>Π108</a> ἀμφ᾽ αὐτῷ πελεμίξαι ἐρείδοντες βελέεσσιν.</p>
<p><a>Π109</a> αἰεὶ δ᾽ ἀργαλέῳ ἔχετ᾽ ἄσθματι, κὰδ δέ οἱ ἱδρὼς</p>
<p><a>Π110</a> πάντοθεν ἐκ μελέων πολὺς ἔρρεεν, οὐδέ πῃ εἶχεν</p>
<p><a>Π111</a> ἀμπνεῦσαι: πάντῃ δὲ κακὸν κακῷ ἐστήρικτο.</p>
<p><a>Π112</a> ἔσπετε νῦν μοι Μοῦσαι Ὀλύμπια δώματ᾽ ἔχουσαι,</p>
<p><a>Π113</a> ὅππως δὴ πρῶτον πῦρ ἔμπεσε νηυσὶν Ἀχαιῶν.</p>
<p><a>Π114</a> Ἕκτωρ Αἴαντος δόρυ μείλινον ἄγχι παραστὰς</p>
<p><a>Π115</a> πλῆξ᾽ ἄορι μεγάλῳ αἰχμῆς παρὰ καυλὸν ὄπισθεν,</p>
<p><a>Π116</a> ἀντικρὺ δ᾽ ἀπάραξε: τὸ μὲν Τελαμώνιος Αἴας</p>
<p><a>Π117</a> πῆλ᾽ αὔτως ἐν χειρὶ κόλον δόρυ, τῆλε δ᾽ ἀπ᾽ αὐτοῦ</p>
<p><a>Π118</a> αἰχμὴ χαλκείη χαμάδις βόμβησε πεσοῦσα.</p>
<p><a>Π119</a> γνῶ δ᾽ Αἴας κατὰ θυμὸν ἀμύμονα ῥίγησέν τε</p>
<p><a>Π120</a> ἔργα θεῶν, ὅ ῥα πάγχυ μάχης ἐπὶ μήδεα κεῖρε</p>
<p><a>Π121</a> Ζεὺς ὑψιβρεμέτης, Τρώεσσι δὲ βούλετο νίκην:</p>
<p><a>Π122</a> χάζετο δ᾽ ἐκ βελέων. τοὶ δ᾽ ἔμβαλον ἀκάματον πῦρ</p>
<p><a>Π123</a> νηῒ θοῇ: τῆς δ᾽ αἶψα κατ᾽ ἀσβέστη κέχυτο φλόξ.</p>
<p><a>Π124</a> ὣς τὴν μὲν πρυμνὴν πῦρ ἄμφεπεν: αὐτὰρ Ἀχιλλεὺς</p>
<p><a>Π125</a> μηρὼ πληξάμενος Πατροκλῆα προσέειπεν:</p>
<p><a>Π126</a> ὄρσεο διογενὲς Πατρόκλεες ἱπποκέλευθε:</p>
<p><a>Π127</a> λεύσσω δὴ παρὰ νηυσὶ πυρὸς δηΐοιο ἰωήν:</p>
<p><a>Π128</a> μὴ δὴ νῆας ἕλωσι καὶ οὐκέτι φυκτὰ πέλωνται:</p>
<p><a>Π129</a> δύσεο τεύχεα θᾶσσον, ἐγὼ δέ κε λαὸν ἀγείρω.</p>
<p><a>Π130</a> ὣς φάτο, Πάτροκλος δὲ κορύσσετο νώροπι χαλκῷ.</p>
<p><a>Π131</a> κνημῖδας μὲν πρῶτα περὶ κνήμῃσιν ἔθηκε</p>
<p><a>Π132</a> καλάς, ἀργυρέοισιν ἐπισφυρίοις ἀραρυίας:</p>
<p><a>Π133</a> δεύτερον αὖ θώρηκα περὶ στήθεσσιν ἔδυνε</p>
<p><a>Π134</a> ποικίλον ἀστερόεντα ποδώκεος Αἰακίδαο.</p>
<p><a>Π135</a> ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον</p>
<p><a>Π136</a> χάλκεον, αὐτὰρ ἔπειτα σάκος μέγα τε στιβαρόν τε:</p>
<p><a>Π137</a> κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν</p>
<p><a>Π138</a> ἵππουριν: δεινὸν δὲ λόφος καθύπερθεν ἔνευεν.</p>
<p><a>Π139</a> εἵλετο δ᾽ ἄλκιμα δοῦρε, τά οἱ παλάμηφιν ἀρήρει.</p>
<p><a>Π140</a> ἔγχος δ᾽ οὐχ ἕλετ᾽ οἶον ἀμύμονος Αἰακίδαο</p>
<p><a>Π141</a> βριθὺ μέγα στιβαρόν: τὸ μὲν οὐ δύνατ᾽ ἄλλος Ἀχαιῶν</p>
<p><a>Π142</a> πάλλειν, ἀλλά μιν οἶος ἐπίστατο πῆλαι Ἀχιλλεὺς</p>
<p><a>Π143</a> Πηλιάδα μελίην, τὴν πατρὶ φίλῳ πόρε Χείρων</p>
<p><a>Π144</a> Πηλίου ἐκ κορυφῆς, φόνον ἔμμεναι ἡρώεσσιν.</p>
<p><a>Π145</a> ἵππους δ᾽ Αὐτομέδοντα θοῶς ζευγνῦμεν ἄνωγε,</p>
<p><a>Π146</a> τὸν μετ᾽ Ἀχιλλῆα ῥηξήνορα τῖε μάλιστα,</p>
<p><a>Π147</a> πιστότατος δέ οἱ ἔσκε μάχῃ ἔνι μεῖναι ὁμοκλήν.</p>
<p><a>Π148</a> τῷ δὲ καὶ Αὐτομέδων ὕπαγε ζυγὸν ὠκέας ἵππους</p>
<p><a>Π149</a> Ξάνθον καὶ Βαλίον, τὼ ἅμα πνοιῇσι πετέσθην,</p>
<p><a>Π150</a> τοὺς ἔτεκε Ζεφύρῳ ἀνέμῳ Ἅρπυια Ποδάργη</p>
<p><a>Π151</a> βοσκομένη λειμῶνι παρὰ ῥόον Ὠκεανοῖο.</p>
<p><a>Π152</a> ἐν δὲ παρηορίῃσιν ἀμύμονα Πήδασον ἵει,</p>
<p><a>Π153</a> τόν ῥά ποτ᾽ Ἠετίωνος ἑλὼν πόλιν ἤγαγ᾽ Ἀχιλλεύς,</p>
<p><a>Π154</a> ὃς καὶ θνητὸς ἐὼν ἕπεθ᾽ ἵπποις ἀθανάτοισι.</p>
<p><a>Π155</a> Μυρμιδόνας δ᾽ ἄρ᾽ ἐποιχόμενος θώρηξεν Ἀχιλλεὺς</p>
<p><a>Π156</a> πάντας ἀνὰ κλισίας σὺν τεύχεσιν: οἳ δὲ λύκοι ὣς</p>
<p><a>Π157</a> ὠμοφάγοι, τοῖσίν τε περὶ φρεσὶν ἄσπετος ἀλκή,</p>
<p><a>Π158</a> οἵ τ᾽ ἔλαφον κεραὸν μέγαν οὔρεσι δῃώσαντες</p>
<p><a>Π159</a> δάπτουσιν: πᾶσιν δὲ παρήϊον αἵματι φοινόν:</p>
<p><a>Π160</a> καί τ᾽ ἀγεληδὸν ἴασιν ἀπὸ κρήνης μελανύδρου</p>
<p><a>Π161</a> λάψοντες γλώσσῃσιν ἀραιῇσιν μέλαν ὕδωρ</p>
<p><a>Π162</a> ἄκρον ἐρευγόμενοι φόνον αἵματος: ἐν δέ τε θυμὸς</p>
<p><a>Π163</a> στήθεσιν ἄτρομός ἐστι, περιστένεται δέ τε γαστήρ:</p>
<p><a>Π164</a> τοῖοι Μυρμιδόνων ἡγήτορες ἠδὲ μέδοντες</p>
<p><a>Π165</a> ἀμφ᾽ ἀγαθὸν θεράποντα ποδώκεος Αἰακίδαο</p>
<p><a>Π166</a> ῥώοντ᾽: ἐν δ᾽ ἄρα τοῖσιν ἀρήϊος ἵστατ᾽ Ἀχιλλεύς,</p>
<p><a>Π167</a> ὀτρύνων ἵππους τε καὶ ἀνέρας ἀσπιδιώτας.</p>
<p><a>Π168</a> πεντήκοντ᾽ ἦσαν νῆες θοαί, ᾗσιν Ἀχιλλεὺς</p>
<p><a>Π169</a> ἐς Τροίην ἡγεῖτο Διῒ φίλος: ἐν δὲ ἑκάστῃ</p>
<p><a>Π170</a> πεντήκοντ᾽ ἔσαν ἄνδρες ἐπὶ κληῗσιν ἑταῖροι:</p>
<p><a>Π171</a> πέντε δ᾽ ἄρ᾽ ἡγεμόνας ποιήσατο τοῖς ἐπεποίθει</p>
<p><a>Π172</a> σημαίνειν: αὐτὸς δὲ μέγα κρατέων ἤνασσε.</p>
<p><a>Π173</a> τῆς μὲν ἰῆς στιχὸς ἦρχε Μενέσθιος αἰολοθώρηξ</p>
<p><a>Π174</a> υἱὸς Σπερχειοῖο διιπετέος ποταμοῖο:</p>
<p><a>Π175</a> ὃν τέκε Πηλῆος θυγάτηρ καλὴ Πολυδώρη</p>
<p><a>Π176</a> Σπερχειῷ ἀκάμαντι γυνὴ θεῷ εὐνηθεῖσα,</p>
<p><a>Π177</a> αὐτὰρ ἐπίκλησιν Βώρῳ Περιήρεος υἷι,</p>
<p><a>Π178</a> ὅς ῥ᾽ ἀναφανδὸν ὄπυιε πορὼν ἀπερείσια ἕδνα.</p>
<p><a>Π179</a> τῆς δ᾽ ἑτέρης Εὔδωρος ἀρήϊος ἡγεμόνευε</p>
<p><a>Π180</a> παρθένιος, τὸν ἔτικτε χορῷ καλὴ Πολυμήλη</p>
<p><a>Π181</a> Φύλαντος θυγάτηρ: τῆς δὲ κρατὺς ἀργεϊφόντης</p>
<p><a>Π182</a> ἠράσατ᾽, ὀφθαλμοῖσιν ἰδὼν μετὰ μελπομένῃσιν</p>
<p><a>Π183</a> ἐν χορῷ Ἀρτέμιδος χρυσηλακάτου κελαδεινῆς.</p>
<p><a>Π184</a> αὐτίκα δ᾽ εἰς ὑπερῷ᾽ ἀναβὰς παρελέξατο λάθρῃ</p>
<p><a>Π185</a> Ἑρμείας ἀκάκητα, πόρεν δέ οἱ ἀγλαὸν υἱὸν</p>
<p><a>Π186</a> Εὔδωρον πέρι μὲν θείειν ταχὺν ἠδὲ μαχητήν.</p>
<p><a>Π187</a> αὐτὰρ ἐπεὶ δὴ τόν γε μογοστόκος Εἰλείθυια</p>
<p><a>Π188</a> ἐξάγαγε πρὸ φόως δὲ καὶ ἠελίου ἴδεν αὐγάς,</p>
<p><a>Π189</a> τὴν μὲν Ἐχεκλῆος κρατερὸν μένος Ἀκτορίδαο</p>
<p><a>Π190</a> ἠγάγετο πρὸς δώματ᾽, ἐπεὶ πόρε μυρία ἕδνα,</p>
<p><a>Π191</a> τὸν δ᾽ ὃ γέρων Φύλας εὖ ἔτρεφεν ἠδ᾽ ἀτίταλλεν</p>
<p><a>Π192</a> ἀμφαγαπαζόμενος ὡς εἴ θ᾽ ἑὸν υἱὸν ἐόντα.</p>
<p><a>Π193</a> τῆς δὲ τρίτης Πείσανδρος ἀρήϊος ἡγεμόνευε</p>
<p><a>Π194</a> Μαιμαλίδης, ὃς πᾶσι μετέπρεπε Μυρμιδόνεσσιν</p>
<p><a>Π195</a> ἔγχεϊ μάρνασθαι μετὰ Πηλεΐωνος ἑταῖρον.</p>
<p><a>Π196</a> τῆς δὲ τετάρτης ἦρχε γέρων ἱππηλάτα Φοῖνιξ,</p>
<p><a>Π197</a> πέμπτης δ᾽ Ἀλκιμέδων Λαέρκεος υἱὸς ἀμύμων.</p>
<p><a>Π198</a> αὐτὰρ ἐπεὶ δὴ πάντας ἅμ᾽ ἡγεμόνεσσιν Ἀχιλλεὺς</p>
<p><a>Π199</a> στῆσεν ἐῢ κρίνας, κρατερὸν δ᾽ ἐπὶ μῦθον ἔτελλε:</p>
<p><a>Π200</a> Μυρμιδόνες μή τίς μοι ἀπειλάων λελαθέσθω,</p>
<p><a>Π201</a> ἃς ἐπὶ νηυσὶ θοῇσιν ἀπειλεῖτε Τρώεσσι</p>
<p><a>Π202</a> πάνθ᾽ ὑπὸ μηνιθμόν, καί μ᾽ ᾐτιάασθε ἕκαστος:</p>
<p><a>Π203</a> σχέτλιε Πηλέος υἱὲ χόλῳ ἄρα σ᾽ ἔτρεφε μήτηρ,</p>
<p><a>Π204</a> νηλεές, ὃς παρὰ νηυσὶν ἔχεις ἀέκοντας ἑταίρους:</p>
<p><a>Π205</a> οἴκαδέ περ σὺν νηυσὶ νεώμεθα ποντοπόροισιν</p>
<p><a>Π206</a> αὖτις, ἐπεί ῥά τοι ὧδε κακὸς χόλος ἔμπεσε θυμῷ.</p>
<p><a>Π207</a> ταῦτά μ᾽ ἀγειρόμενοι θάμ᾽ ἐβάζετε: νῦν δὲ πέφανται</p>
<p><a>Π208</a> φυλόπιδος μέγα ἔργον, ἕης τὸ πρίν γ᾽ ἐράασθε.</p>
<p><a>Π209</a> ἔνθά τις ἄλκιμον ἦτορ ἔχων Τρώεσσι μαχέσθω.</p>
<p><a>Π210</a> ὣς εἰπὼν ὄτρυνε μένος καὶ θυμὸν ἑκάστου.</p>
<p><a>Π211</a> μᾶλλον δὲ στίχες ἄρθεν, ἐπεὶ βασιλῆος ἄκουσαν.</p>
<p><a>Π212</a> ὡς δ᾽ ὅτε τοῖχον ἀνὴρ ἀράρῃ πυκινοῖσι λίθοισι</p>
<p><a>Π213</a> δώματος ὑψηλοῖο βίας ἀνέμων ἀλεείνων,</p>
<p><a>Π214</a> ὣς ἄραρον κόρυθές τε καὶ ἀσπίδες ὀμφαλόεσσαι.</p>
<p><a>Π215</a> ἀσπὶς ἄρ᾽ ἀσπίδ᾽ ἔρειδε, κόρυς κόρυν, ἀνέρα δ᾽ ἀνήρ:</p>
<p><a>Π216</a> ψαῦον δ᾽ ἱππόκομοι κόρυθες λαμπροῖσι φάλοισι</p>
<p><a>Π217</a> νευόντων, ὡς πυκνοὶ ἐφέστασαν ἀλλήλοισι.</p>
<p><a>Π218</a> πάντων δὲ προπάροιθε δύ᾽ ἀνέρε θωρήσσοντο</p>
<p><a>Π219</a> Πάτροκλός τε καὶ Αὐτομέδων ἕνα θυμὸν ἔχοντες</p>
<p><a>Π220</a> πρόσθεν Μυρμιδόνων πολεμιζέμεν. αὐτὰρ Ἀχιλλεὺς</p>
<p><a>Π221</a> βῆ ῥ᾽ ἴμεν ἐς κλισίην, χηλοῦ δ᾽ ἀπὸ πῶμ᾽ ἀνέῳγε</p>
<p><a>Π222</a> καλῆς δαιδαλέης, τήν οἱ Θέτις ἀργυρόπεζα</p>
<p><a>Π223</a> θῆκ᾽ ἐπὶ νηὸς ἄγεσθαι ἐῢ πλήσασα χιτώνων</p>
<p><a>Π224</a> χλαινάων τ᾽ ἀνεμοσκεπέων οὔλων τε ταπήτων.</p>
<p><a>Π225</a> ἔνθα δέ οἱ δέπας ἔσκε τετυγμένον, οὐδέ τις ἄλλος</p>
<p><a>Π226</a> οὔτ᾽ ἀνδρῶν πίνεσκεν ἀπ᾽ αὐτοῦ αἴθοπα οἶνον,</p>
<p><a>Π227</a> οὔτέ τεῳ σπένδεσκε θεῶν, ὅτε μὴ Διὶ πατρί.</p>
<p><a>Π228</a> τό ῥα τότ᾽ ἐκ χηλοῖο λαβὼν ἐκάθηρε θεείῳ</p>
<p><a>Π229</a> πρῶτον, ἔπειτα δ᾽ ἔνιψ᾽ ὕδατος καλῇσι ῥοῇσι,</p>
<p><a>Π230</a> νίψατο δ᾽ αὐτὸς χεῖρας, ἀφύσσατο δ᾽ αἴθοπα οἶνον.</p>
<p><a>Π231</a> εὔχετ᾽ ἔπειτα στὰς μέσῳ ἕρκεϊ, λεῖβε δὲ οἶνον</p>
<p><a>Π232</a> οὐρανὸν εἰσανιδών: Δία δ᾽ οὐ λάθε τερπικέραυνον:</p>
<p><a>Π233</a> Ζεῦ ἄνα Δωδωναῖε Πελασγικὲ τηλόθι ναίων</p>
<p><a>Π234</a> Δωδώνης μεδέων δυσχειμέρου, ἀμφὶ δὲ Σελλοὶ</p>
<p><a>Π235</a> σοὶ ναίουσ᾽ ὑποφῆται ἀνιπτόποδες χαμαιεῦναι,</p>
<p><a>Π236</a> ἠμὲν δή ποτ᾽ ἐμὸν ἔπος ἔκλυες εὐξαμένοιο,</p>
<p><a>Π237</a> τίμησας μὲν ἐμέ, μέγα δ᾽ ἴψαο λαὸν Ἀχαιῶν,</p>
<p><a>Π238</a> ἠδ᾽ ἔτι καὶ νῦν μοι τόδ᾽ ἐπικρήηνον ἐέλδωρ:</p>
<p><a>Π239</a> αὐτὸς μὲν γὰρ ἐγὼ μενέω νηῶν ἐν ἀγῶνι,</p>
<p><a>Π240</a> ἀλλ᾽ ἕταρον πέμπω πολέσιν μετὰ Μυρμιδόνεσσι</p>
<p><a>Π241</a> μάρνασθαι: τῷ κῦδος ἅμα πρόες εὐρύοπα Ζεῦ,</p>
<p><a>Π242</a> θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ</p>
<p><a>Π243</a> εἴσεται ἤ ῥα καὶ οἶος ἐπίστηται πολεμίζειν</p>
<p><a>Π244</a> ἡμέτερος θεράπων, ἦ οἱ τότε χεῖρες ἄαπτοι</p>
<p><a>Π245</a> μαίνονθ᾽, ὁππότ᾽ ἐγώ περ ἴω μετὰ μῶλον Ἄρηος.</p>
<p><a>Π246</a> αὐτὰρ ἐπεί κ᾽ ἀπὸ ναῦφι μάχην ἐνοπήν τε δίηται,</p>
<p><a>Π247</a> ἀσκηθής μοι ἔπειτα θοὰς ἐπὶ νῆας ἵκοιτο</p>
<p><a>Π248</a> τεύχεσί τε ξὺν πᾶσι καὶ ἀγχεμάχοις ἑτάροισιν.</p>
<p><a>Π249</a> ὣς ἔφατ᾽ εὐχόμενος, τοῦ δ᾽ ἔκλυε μητίετα Ζεύς.</p>
<p><a>Π250</a> τῷ δ᾽ ἕτερον μὲν ἔδωκε πατήρ, ἕτερον δ᾽ ἀνένευσε:</p>
<p><a>Π251</a> νηῶν μέν οἱ ἀπώσασθαι πόλεμόν τε μάχην τε</p>
<p><a>Π252</a> δῶκε, σόον δ᾽ ἀνένευσε μάχης ἐξαπονέεσθαι.</p>
<p><a>Π253</a> ἤτοι ὃ μὲν σπείσας τε καὶ εὐξάμενος Διὶ πατρὶ</p>
<p><a>Π254</a> ἂψ κλισίην εἰσῆλθε, δέπας δ᾽ ἀπέθηκ᾽ ἐνὶ χηλῷ,</p>
<p><a>Π255</a> στῆ δὲ πάροιθ᾽ ἐλθὼν κλισίης, ἔτι δ᾽ ἤθελε θυμῷ</p>
<p><a>Π256</a> εἰσιδέειν Τρώων καὶ Ἀχαιῶν φύλοπιν αἰνήν.</p>
<p><a>Π257</a> οἳ δ᾽ ἅμα Πατρόκλῳ μεγαλήτορι θωρηχθέντες</p>
<p><a>Π258</a> ἔστιχον, ὄφρ᾽ ἐν Τρωσὶ μέγα φρονέοντες ὄρουσαν.</p>
<p><a>Π259</a> αὐτίκα δὲ σφήκεσσιν ἐοικότες ἐξεχέοντο</p>
<p><a>Π260</a> εἰνοδίοις, οὓς παῖδες ἐριδμαίνωσιν ἔθοντες</p>
<p><a>Π261</a> αἰεὶ κερτομέοντες ὁδῷ ἔπι οἰκί᾽ ἔχοντας</p>
<p><a>Π262</a> νηπίαχοι: ξυνὸν δὲ κακὸν πολέεσσι τιθεῖσι.</p>
<p><a>Π263</a> τοὺς δ᾽ εἴ περ παρά τίς τε κιὼν ἄνθρωπος ὁδίτης</p>
<p><a>Π264</a> κινήσῃ ἀέκων, οἳ δ᾽ ἄλκιμον ἦτορ ἔχοντες</p>
<p><a>Π265</a> πρόσσω πᾶς πέτεται καὶ ἀμύνει οἷσι τέκεσσι.</p>
<p><a>Π266</a> τῶν τότε Μυρμιδόνες κραδίην καὶ θυμὸν ἔχοντες</p>
<p><a>Π267</a> ἐκ νηῶν ἐχέοντο: βοὴ δ᾽ ἄσβεστος ὀρώρει.</p>
<p><a>Π268</a> Πάτροκλος δ᾽ ἑτάροισιν ἐκέκλετο μακρὸν ἀΰσας:</p>
<p><a>Π269</a> Μυρμιδόνες ἕταροι Πηληϊάδεω Ἀχιλῆος</p>
<p><a>Π270</a> ἀνέρες ἔστε φίλοι, μνήσασθε δὲ θούριδος ἀλκῆς,</p>
<p><a>Π271</a> ὡς ἂν Πηλεΐδην τιμήσομεν, ὃς μέγ᾽ ἄριστος</p>
<p><a>Π272</a> Ἀργείων παρὰ νηυσὶ καὶ ἀγχέμαχοι θεράποντες,</p>
<p><a>Π273</a> γνῷ δὲ καὶ Ἀτρεΐδης εὐρὺ κρείων Ἀγαμέμνων</p>
<p><a>Π274</a> ἣν ἄτην, ὅ τ᾽ ἄριστον Ἀχαιῶν οὐδὲν ἔτισεν.</p>
<p><a>Π275</a> ὣς εἰπὼν ὄτρυνε μένος καὶ θυμὸν ἑκάστου,</p>
<p><a>Π276</a> ἐν δ᾽ ἔπεσον Τρώεσσιν ἀολλέες: ἀμφὶ δὲ νῆες</p>
<p><a>Π277</a> σμερδαλέον κονάβησαν ἀϋσάντων ὑπ᾽ Ἀχαιῶν.</p>
<p><a>Π278</a> Τρῶες δ᾽ ὡς εἴδοντο Μενοιτίου ἄλκιμον υἱὸν</p>
<p><a>Π279</a> αὐτὸν καὶ θεράποντα σὺν ἔντεσι μαρμαίροντας,</p>
<p><a>Π280</a> πᾶσιν ὀρίνθη θυμός, ἐκίνηθεν δὲ φάλαγγες</p>
<p><a>Π281</a> ἐλπόμενοι παρὰ ναῦφι ποδώκεα Πηλεΐωνα</p>
<p><a>Π282</a> μηνιθμὸν μὲν ἀπορρῖψαι, φιλότητα δ᾽ ἑλέσθαι:</p>
<p><a>Π283</a> πάπτηνεν δὲ ἕκαστος ὅπῃ φύγοι αἰπὺν ὄλεθρον.</p>
<p><a>Π284</a> Πάτροκλος δὲ πρῶτος ἀκόντισε δουρὶ φαεινῷ</p>
<p><a>Π285</a> ἀντικρὺ κατὰ μέσσον, ὅθι πλεῖστοι κλονέοντο,</p>
<p><a>Π286</a> νηῒ πάρα πρυμνῇ μεγαθύμου Πρωτεσιλάου,</p>
<p><a>Π287</a> καὶ βάλε Πυραίχμην, ὃς Παίονας ἱπποκορυστὰς</p>
<p><a>Π288</a> ἤγαγεν ἐξ Ἀμυδῶνος ἀπ᾽ Ἀξιοῦ εὐρὺ ῥέοντος:</p>
<p><a>Π289</a> τὸν βάλε δεξιὸν ὦμον: ὃ δ᾽ ὕπτιος ἐν κονίῃσι</p>
<p><a>Π290</a> κάππεσεν οἰμώξας, ἕταροι δέ μιν ἀμφεφόβηθεν</p>
<p><a>Π291</a> Παίονες: ἐν γὰρ Πάτροκλος φόβον ἧκεν ἅπασιν</p>
<p><a>Π292</a> ἡγεμόνα κτείνας, ὃς ἀριστεύεσκε μάχεσθαι.</p>
<p><a>Π293</a> ἐκ νηῶν δ᾽ ἔλασεν, κατὰ δ᾽ ἔσβεσεν αἰθόμενον πῦρ.</p>
<p><a>Π294</a> ἡμιδαὴς δ᾽ ἄρα νηῦς λίπετ᾽ αὐτόθι: τοὶ δὲ φόβηθεν</p>
<p><a>Π295</a> Τρῶες θεσπεσίῳ ὁμάδῳ: Δαναοὶ δ᾽ ἐπέχυντο</p>
<p><a>Π296</a> νῆας ἀνὰ γλαφυράς: ὅμαδος δ᾽ ἀλίαστος ἐτύχθη.</p>
<p><a>Π297</a> ὡς δ᾽ ὅτ᾽ ἀφ᾽ ὑψηλῆς κορυφῆς ὄρεος μεγάλοιο</p>
<p><a>Π298</a> κινήσῃ πυκινὴν νεφέλην στεροπηγερέτα Ζεύς,</p>
<p><a>Π299</a> ἔκ τ᾽ ἔφανεν πᾶσαι σκοπιαὶ καὶ πρώονες ἄκροι</p>
<p><a>Π300</a> καὶ νάπαι, οὐρανόθεν δ᾽ ἄρ᾽ ὑπερράγη ἄσπετος αἰθήρ,</p>
<p><a>Π301</a> ὣς Δαναοὶ νηῶν μὲν ἀπωσάμενοι δήϊον πῦρ</p>
<p><a>Π302</a> τυτθὸν ἀνέπνευσαν, πολέμου δ᾽ οὐ γίγνετ᾽ ἐρωή:</p>
<p><a>Π303</a> οὐ γάρ πώ τι Τρῶες ἀρηϊφίλων ὑπ᾽ Ἀχαιῶν</p>
<p><a>Π304</a> προτροπάδην φοβέοντο μελαινάων ἀπὸ νηῶν,</p>
<p><a>Π305</a> ἀλλ᾽ ἔτ᾽ ἄρ᾽ ἀνθίσταντο, νεῶν δ᾽ ὑπόεικον ἀνάγκῃ.</p>
<p><a>Π306</a> ἔνθα δ᾽ ἀνὴρ ἕλεν ἄνδρα κεδασθείσης ὑσμίνης</p>
<p><a>Π307</a> ἡγεμόνων. πρῶτος δὲ Μενοιτίου ἄλκιμος υἱὸς</p>
<p><a>Π308</a> αὐτίκ᾽ ἄρα στρεφθέντος Ἀρηϊλύκου βάλε μηρὸν</p>
<p><a>Π309</a> ἔγχεϊ ὀξυόεντι, διὰ πρὸ δὲ χαλκὸν ἔλασσε:</p>
<p><a>Π310</a> ῥῆξεν δ᾽ ὀστέον ἔγχος, ὃ δὲ πρηνὴς ἐπὶ γαίῃ</p>
<p><a>Π311</a> κάππεσ᾽: ἀτὰρ Μενέλαος ἀρήϊος οὖτα Θόαντα</p>
<p><a>Π312</a> στέρνον γυμνωθέντα παρ᾽ ἀσπίδα, λῦσε δὲ γυῖα.</p>
<p><a>Π313</a> Φυλεΐδης δ᾽ Ἄμφικλον ἐφορμηθέντα δοκεύσας</p>
<p><a>Π314</a> ἔφθη ὀρεξάμενος πρυμνὸν σκέλος, ἔνθα πάχιστος</p>
<p><a>Π315</a> μυὼν ἀνθρώπου πέλεται: περὶ δ᾽ ἔγχεος αἰχμῇ</p>
<p><a>Π316</a> νεῦρα διεσχίσθη: τὸν δὲ σκότος ὄσσε κάλυψε.</p>
<p><a>Π317</a> Νεστορίδαι δ᾽ ὃ μὲν οὔτασ᾽ Ἀτύμνιον ὀξέϊ δουρὶ</p>
<p><a>Π318</a> Ἀντίλοχος, λαπάρης δὲ διήλασε χάλκεον ἔγχος:</p>
<p><a>Π319</a> ἤριπε δὲ προπάροιθε. Μάρις δ᾽ αὐτοσχεδὰ δουρὶ</p>
<p><a>Π320</a> Ἀντιλόχῳ ἐπόρουσε κασιγνήτοιο χολωθεὶς</p>
<p><a>Π321</a> στὰς πρόσθεν νέκυος: τοῦ δ᾽ ἀντίθεος Θρασυμήδης</p>
<p><a>Π322</a> ἔφθη ὀρεξάμενος πρὶν οὐτάσαι, οὐδ᾽ ἀφάμαρτεν,</p>
<p><a>Π323</a> ὦμον ἄφαρ: πρυμνὸν δὲ βραχίονα δουρὸς ἀκωκὴ</p>
<p><a>Π324</a> δρύψ᾽ ἀπὸ μυώνων, ἀπὸ δ᾽ ὀστέον ἄχρις ἄραξε:</p>
<p><a>Π325</a> δούπησεν δὲ πεσών, κατὰ δὲ σκότος ὄσσε κάλυψεν.</p>
<p><a>Π326</a> ὣς τὼ μὲν δοιοῖσι κασιγνήτοισι δαμέντε</p>
<p><a>Π327</a> βήτην εἰς Ἔρεβος Σαρπηδόνος ἐσθλοὶ ἑταῖροι</p>
<p><a>Π328</a> υἷες ἀκοντισταὶ Ἀμισωδάρου, ὅς ῥα Χίμαιραν</p>
<p><a>Π329</a> θρέψεν ἀμαιμακέτην πολέσιν κακὸν ἀνθρώποισιν.</p>
<p><a>Π330</a> Αἴας δὲ Κλεόβουλον Ὀϊλιάδης ἐπορούσας</p>
<p><a>Π331</a> ζωὸν ἕλε βλαφθέντα κατὰ κλόνον: ἀλλά οἱ αὖθι</p>
<p><a>Π332</a> λῦσε μένος πλήξας ξίφει αὐχένα κωπήεντι.</p>
<p><a>Π333</a> πᾶν δ᾽ ὑπεθερμάνθη ξίφος αἵματι: τὸν δὲ κατ᾽ ὄσσε</p>
<p><a>Π334</a> ἔλλαβε πορφύρεος θάνατος καὶ μοῖρα κραταιή.</p>
<p><a>Π335</a> Πηνέλεως δὲ Λύκων τε συνέδραμον: ἔγχεσι μὲν γὰρ</p>
<p><a>Π336</a> ἤμβροτον ἀλλήλων, μέλεον δ᾽ ἠκόντισαν ἄμφω:</p>
<p><a>Π337</a> τὼ δ᾽ αὖτις ξιφέεσσι συνέδραμον. ἔνθα Λύκων μὲν</p>
<p><a>Π338</a> ἱπποκόμου κόρυθος φάλον ἤλασεν, ἀμφὶ δὲ καυλὸν</p>
<p><a>Π339</a> φάσγανον ἐρραίσθη: ὃ δ᾽ ὑπ᾽ οὔατος αὐχένα θεῖνε</p>
<p><a>Π340</a> Πηνέλεως, πᾶν δ᾽ εἴσω ἔδυ ξίφος, ἔσχεθε δ᾽ οἶον</p>
<p><a>Π341</a> δέρμα, παρηέρθη δὲ κάρη, ὑπέλυντο δὲ γυῖα.</p>
<p><a>Π342</a> Μηριόνης δ᾽ Ἀκάμαντα κιχεὶς ποσὶ καρπαλίμοισι</p>
<p><a>Π343</a> νύξ᾽ ἵππων ἐπιβησόμενον κατὰ δεξιὸν ὦμον:</p>
<p><a>Π344</a> ἤριπε δ᾽ ἐξ ὀχέων, κατὰ δ᾽ ὀφθαλμῶν κέχυτ᾽ ἀχλύς.</p>
<p><a>Π345</a> Ἰδομενεὺς δ᾽ Ἐρύμαντα κατὰ στόμα νηλέϊ χαλκῷ</p>
<p><a>Π346</a> νύξε: τὸ δ᾽ ἀντικρὺ δόρυ χάλκεον ἐξεπέρησε</p>
<p><a>Π347</a> νέρθεν ὑπ᾽ ἐγκεφάλοιο, κέασσε δ᾽ ἄρ᾽ ὀστέα λευκά:</p>
<p><a>Π348</a> ἐκ δ᾽ ἐτίναχθεν ὀδόντες, ἐνέπλησθεν δέ οἱ ἄμφω</p>
<p><a>Π349</a> αἵματος ὀφθαλμοί: τὸ δ᾽ ἀνὰ στόμα καὶ κατὰ ῥῖνας</p>
<p><a>Π350</a> πρῆσε χανών: θανάτου δὲ μέλαν νέφος ἀμφεκάλυψεν.</p>
<p><a>Π351</a> οὗτοι ἄρ᾽ ἡγεμόνες Δαναῶν ἕλον ἄνδρα ἕκαστος.</p>
<p><a>Π352</a> ὡς δὲ λύκοι ἄρνεσσιν ἐπέχραον ἢ ἐρίφοισι</p>
<p><a>Π353</a> σίνται ὑπ᾽ ἐκ μήλων αἱρεύμενοι, αἵ τ᾽ ἐν ὄρεσσι</p>
<p><a>Π354</a> ποιμένος ἀφραδίῃσι διέτμαγεν: οἳ δὲ ἰδόντες</p>
<p><a>Π355</a> αἶψα διαρπάζουσιν ἀνάλκιδα θυμὸν ἐχούσας:</p>
<p><a>Π356</a> ὣς Δαναοὶ Τρώεσσιν ἐπέχραον: οἳ δὲ φόβοιο</p>
<p><a>Π357</a> δυσκελάδου μνήσαντο, λάθοντο δὲ θούριδος ἀλκῆς.</p>
<p><a>Π358</a> Αἴας δ᾽ ὃ μέγας αἰὲν ἐφ᾽ Ἕκτορι χαλκοκορυστῇ</p>
<p><a>Π359</a> ἵετ᾽ ἀκοντίσσαι: ὃ δὲ ἰδρείῃ πολέμοιο</p>
<p><a>Π360</a> ἀσπίδι ταυρείῃ κεκαλυμμένος εὐρέας ὤμους</p>
<p><a>Π361</a> σκέπτετ᾽ ὀϊστῶν τε ῥοῖζον καὶ δοῦπον ἀκόντων.</p>
<p><a>Π362</a> ἦ μὲν δὴ γίγνωσκε μάχης ἑτεραλκέα νίκην:</p>
<p><a>Π363</a> ἀλλὰ καὶ ὧς ἀνέμιμνε, σάω δ᾽ ἐρίηρας ἑταίρους.</p>
<p><a>Π364</a> ὡς δ᾽ ὅτ᾽ ἀπ᾽ Οὐλύμπου νέφος ἔρχεται οὐρανὸν εἴσω</p>
<p><a>Π365</a> αἰθέρος ἐκ δίης, ὅτε τε Ζεὺς λαίλαπα τείνῃ,</p>
<p><a>Π366</a> ὣς τῶν ἐκ νηῶν γένετο ἰαχή τε φόβος τε,</p>
<p><a>Π367</a> οὐδὲ κατὰ μοῖραν πέραον πάλιν. Ἕκτορα δ᾽ ἵπποι</p>
<p><a>Π368</a> ἔκφερον ὠκύποδες σὺν τεύχεσι, λεῖπε δὲ λαὸν</p>
<p><a>Π369</a> Τρωϊκόν, οὓς ἀέκοντας ὀρυκτὴ τάφρος ἔρυκε.</p>
<p><a>Π370</a> πολλοὶ δ᾽ ἐν τάφρῳ ἐρυσάρματες ὠκέες ἵπποι</p>
<p><a>Π371</a> ἄξαντ᾽ ἐν πρώτῳ ῥυμῷ λίπον ἅρματ᾽ ἀνάκτων,</p>
<p><a>Π372</a> Πάτροκλος δ᾽ ἕπετο σφεδανὸν Δαναοῖσι κελεύων</p>
<p><a>Π373</a> Τρωσὶ κακὰ φρονέων: οἳ δὲ ἰαχῇ τε φόβῳ τε</p>
<p><a>Π374</a> πάσας πλῆσαν ὁδούς, ἐπεὶ ἂρ τμάγεν: ὕψι δ᾽ ἀέλλη</p>
<p><a>Π375</a> σκίδναθ᾽ ὑπὸ νεφέων, τανύοντο δὲ μώνυχες ἵπποι</p>
<p><a>Π376</a> ἄψορρον προτὶ ἄστυ νεῶν ἄπο καὶ κλισιάων.</p>
<p><a>Π377</a> Πάτροκλος δ᾽ ᾗ πλεῖστον ὀρινόμενον ἴδε λαόν,</p>
<p><a>Π378</a> τῇ ῥ᾽ ἔχ᾽ ὁμοκλήσας: ὑπὸ δ᾽ ἄξοσι φῶτες ἔπιπτον</p>
<p><a>Π379</a> πρηνέες ἐξ ὀχέων, δίφροι δ᾽ ἀνακυμβαλίαζον.</p>
<p><a>Π380</a> ἀντικρὺ δ᾽ ἄρα τάφρον ὑπέρθορον ὠκέες ἵπποι</p>
<p><a>Π381</a> ἄμβροτοι, οὓς Πηλῆϊ θεοὶ δόσαν ἀγλαὰ δῶρα,</p>
<p><a>Π382</a> πρόσσω ἱέμενοι, ἐπὶ δ᾽ Ἕκτορι κέκλετο θυμός:</p>
<p><a>Π383</a> ἵετο γὰρ βαλέειν: τὸν δ᾽ ἔκφερον ὠκέες ἵπποι.</p>
<p><a>Π384</a> ὡς δ᾽ ὑπὸ λαίλαπι πᾶσα κελαινὴ βέβριθε χθὼν</p>
<p><a>Π385</a> ἤματ᾽ ὀπωρινῷ, ὅτε λαβρότατον χέει ὕδωρ</p>
<p><a>Π386</a> Ζεύς, ὅτε δή ῥ᾽ ἄνδρεσσι κοτεσσάμενος χαλεπήνῃ,</p>
<p><a>Π387</a> οἳ βίῃ εἰν ἀγορῇ σκολιὰς κρίνωσι θέμιστας,</p>
<p><a>Π388</a> ἐκ δὲ δίκην ἐλάσωσι θεῶν ὄπιν οὐκ ἀλέγοντες:</p>
<p><a>Π389</a> τῶν δέ τε πάντες μὲν ποταμοὶ πλήθουσι ῥέοντες,</p>
<p><a>Π390</a> πολλὰς δὲ κλιτῦς τότ᾽ ἀποτμήγουσι χαράδραι,</p>
<p><a>Π391</a> ἐς δ᾽ ἅλα πορφυρέην μεγάλα στενάχουσι ῥέουσαι</p>
<p><a>Π392</a> ἐξ ὀρέων ἐπικάρ, μινύθει δέ τε ἔργ᾽ ἀνθρώπων:</p>
<p><a>Π393</a> ὣς ἵπποι Τρῳαὶ μεγάλα στενάχοντο θέουσαι.</p>
<p><a>Π394</a> Πάτροκλος δ᾽ ἐπεὶ οὖν πρώτας ἐπέκερσε φάλαγγας,</p>
<p><a>Π395</a> ἂψ ἐπὶ νῆας ἔεργε παλιμπετές, οὐδὲ πόληος</p>
<p><a>Π396</a> εἴα ἱεμένους ἐπιβαινέμεν, ἀλλὰ μεσηγὺ</p>
<p><a>Π397</a> νηῶν καὶ ποταμοῦ καὶ τείχεος ὑψηλοῖο</p>
<p><a>Π398</a> κτεῖνε μεταΐσσων, πολέων δ᾽ ἀπετίνυτο ποινήν.</p>
<p><a>Π399</a> ἔνθ᾽ ἤτοι Πρόνοον πρῶτον βάλε δουρὶ φαεινῷ</p>
<p><a>Π400</a> στέρνον γυμνωθέντα παρ᾽ ἀσπίδα, λῦσε δὲ γυῖα:</p>
<p><a>Π401</a> δούπησεν δὲ πεσών: ὃ δὲ Θέστορα Ἤνοπος υἱὸν</p>
<p><a>Π402</a> δεύτερον ὁρμηθείς: ὃ μὲν εὐξέστῳ ἐνὶ δίφρῳ</p>
<p><a>Π403</a> ἧστο ἀλείς: ἐκ γὰρ πλήγη φρένας, ἐκ δ᾽ ἄρα χειρῶν</p>
<p><a>Π404</a> ἡνία ἠΐχθησαν: ὃ δ᾽ ἔγχεϊ νύξε παραστὰς</p>
<p><a>Π405</a> γναθμὸν δεξιτερόν, διὰ δ᾽ αὐτοῦ πεῖρεν ὀδόντων,</p>
<p><a>Π406</a> ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς</p>
<p><a>Π407</a> πέτρῃ ἔπι προβλῆτι καθήμενος ἱερὸν ἰχθὺν</p>
<p><a>Π408</a> ἐκ πόντοιο θύραζε λίνῳ καὶ ἤνοπι χαλκῷ:</p>
<p><a>Π409</a> ὣς ἕλκ᾽ ἐκ δίφροιο κεχηνότα δουρὶ φαεινῷ,</p>
<p><a>Π410</a> κὰδ δ᾽ ἄρ᾽ ἐπὶ στόμ᾽ ἔωσε: πεσόντα δέ μιν λίπε θυμός.</p>
<p><a>Π411</a> αὐτὰρ ἔπειτ᾽ Ἐρύλαον ἐπεσσύμενον βάλε πέτρῳ</p>
<p><a>Π412</a> μέσσην κὰκ κεφαλήν: ἣ δ᾽ ἄνδιχα πᾶσα κεάσθη</p>
<p><a>Π413</a> ἐν κόρυθι βριαρῇ: ὃ δ᾽ ἄρα πρηνὴς ἐπὶ γαίῃ</p>
<p><a>Π414</a> κάππεσεν, ἀμφὶ δέ μιν θάνατος χύτο θυμοραϊστής.</p>
<p><a>Π415</a> αὐτὰρ ἔπειτ᾽ Ἐρύμαντα καὶ Ἀμφοτερὸν καὶ Ἐπάλτην</p>
<p><a>Π416</a> Τληπόλεμόν τε Δαμαστορίδην Ἐχίον τε Πύριν τε</p>
<p><a>Π417</a> Ἰφέα τ᾽ Εὔιππόν τε καὶ Ἀργεάδην Πολύμηλον</p>
<p><a>Π418</a> πάντας ἐπασσυτέρους πέλασε χθονὶ πουλυβοτείρῃ.</p>
<p><a>Π419</a> Σαρπηδὼν δ᾽ ὡς οὖν ἴδ᾽ ἀμιτροχίτωνας ἑταίρους</p>
<p><a>Π420</a> χέρσ᾽ ὕπο Πατρόκλοιο Μενοιτιάδαο δαμέντας,</p>
<p><a>Π421</a> κέκλετ᾽ ἄρ᾽ ἀντιθέοισι καθαπτόμενος Λυκίοισιν:</p>
<p><a>Π422</a> αἰδὼς ὦ Λύκιοι: πόσε φεύγετε; νῦν θοοὶ ἔστε.</p>
<p><a>Π423</a> ἀντήσω γὰρ ἐγὼ τοῦδ᾽ ἀνέρος, ὄφρα δαείω</p>
<p><a>Π424</a> ὅς τις ὅδε κρατέει καὶ δὴ κακὰ πολλὰ ἔοργε</p>
<p><a>Π425</a> Τρῶας, ἐπεὶ πολλῶν τε καὶ ἐσθλῶν γούνατ᾽ ἔλυσεν.</p>
<p><a>Π426</a> ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.</p>
<p><a>Π427</a> Πάτροκλος δ᾽ ἑτέρωθεν ἐπεὶ ἴδεν ἔκθορε δίφρου.</p>
<p><a>Π428</a> οἳ δ᾽ ὥς τ᾽ αἰγυπιοὶ γαμψώνυχες ἀγκυλοχεῖλαι</p>
<p><a>Π429</a> πέτρῃ ἐφ᾽ ὑψηλῇ μεγάλα κλάζοντε μάχωνται,</p>
<p><a>Π430</a> ὣς οἳ κεκλήγοντες ἐπ᾽ ἀλλήλοισιν ὄρουσαν.</p>
<p><a>Π431</a> τοὺς δὲ ἰδὼν ἐλέησε Κρόνου πάϊς ἀγκυλομήτεω,</p>
<p><a>Π432</a> Ἥρην δὲ προσέειπε κασιγνήτην ἄλοχόν τε:</p>
<p><a>Π433</a> ὤ μοι ἐγών, ὅ τέ μοι Σαρπηδόνα φίλτατον ἀνδρῶν</p>
<p><a>Π434</a> μοῖρ᾽ ὑπὸ Πατρόκλοιο Μενοιτιάδαο δαμῆναι.</p>
<p><a>Π435</a> διχθὰ δέ μοι κραδίη μέμονε φρεσὶν ὁρμαίνοντι,</p>
<p><a>Π436</a> ἤ μιν ζωὸν ἐόντα μάχης ἄπο δακρυοέσσης</p>
<p><a>Π437</a> θείω ἀναρπάξας Λυκίης ἐν πίονι δήμῳ,</p>
<p><a>Π438</a> ἦ ἤδη ὑπὸ χερσὶ Μενοιτιάδαο δαμάσσω.</p>
<p><a>Π439</a> τὸν δ᾽ ἠμείβετ᾽ ἔπειτα βοῶπις πότνια Ἥρη:</p>
<p><a>Π440</a> αἰνότατε Κρονίδη ποῖον τὸν μῦθον ἔειπες.</p>
<p><a>Π441</a> ἄνδρα θνητὸν ἐόντα πάλαι πεπρωμένον αἴσῃ</p>
<p><a>Π442</a> ἂψ ἐθέλεις θανάτοιο δυσηχέος ἐξαναλῦσαι;</p>
<p><a>Π443</a> ἔρδ᾽: ἀτὰρ οὔ τοι πάντες ἐπαινέομεν θεοὶ ἄλλοι.</p>
<p><a>Π444</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>Π445</a> αἴ κε ζὼν πέμψῃς Σαρπηδόνα ὃν δὲ δόμον δέ,</p>
<p><a>Π446</a> φράζεο μή τις ἔπειτα θεῶν ἐθέλῃσι καὶ ἄλλος</p>
<p><a>Π447</a> πέμπειν ὃν φίλον υἱὸν ἀπὸ κρατερῆς ὑσμίνης:</p>
<p><a>Π448</a> πολλοὶ γὰρ περὶ ἄστυ μέγα Πριάμοιο μάχονται</p>
<p><a>Π449</a> υἱέες ἀθανάτων, τοῖσιν κότον αἰνὸν ἐνήσεις.</p>
<p><a>Π450</a> ἀλλ᾽ εἴ τοι φίλος ἐστί, τεὸν δ᾽ ὀλοφύρεται ἦτορ,</p>
<p><a>Π451</a> ἤτοι μέν μιν ἔασον ἐνὶ κρατερῇ ὑσμίνῃ</p>
<p><a>Π452</a> χέρσ᾽ ὕπο Πατρόκλοιο Μενοιτιάδαο δαμῆναι:</p>
<p><a>Π453</a> αὐτὰρ ἐπὴν δὴ τόν γε λίπῃ ψυχή τε καὶ αἰών,</p>
<p><a>Π454</a> πέμπειν μιν θάνατόν τε φέρειν καὶ νήδυμον ὕπνον</p>
<p><a>Π455</a> εἰς ὅ κε δὴ Λυκίης εὐρείης δῆμον ἵκωνται,</p>
<p><a>Π456</a> ἔνθά ἑ ταρχύσουσι κασίγνητοί τε ἔται τε</p>
<p><a>Π457</a> τύμβῳ τε στήλῃ τε: τὸ γὰρ γέρας ἐστὶ θανόντων.</p>
<p><a>Π458</a> ὣς ἔφατ᾽, οὐδ᾽ ἀπίθησε πατὴρ ἀνδρῶν τε θεῶν τε:</p>
<p><a>Π459</a> αἱματοέσσας δὲ ψιάδας κατέχευεν ἔραζε</p>
<p><a>Π460</a> παῖδα φίλον τιμῶν, τόν οἱ Πάτροκλος ἔμελλε</p>
<p><a>Π461</a> φθίσειν ἐν Τροίῃ ἐριβώλακι τηλόθι πάτρης.</p>
<p><a>Π462</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Π463</a> ἔνθ᾽ ἤτοι Πάτροκλος ἀγακλειτὸν Θρασύμηλον,</p>
<p><a>Π464</a> ὅς ῥ᾽ ἠῢς θεράπων Σαρπηδόνος ἦεν ἄνακτος,</p>
<p><a>Π465</a> τὸν βάλε νείαιραν κατὰ γαστέρα, λῦσε δὲ γυῖα.</p>
<p><a>Π466</a> Σαρπηδὼν δ᾽ αὐτοῦ μὲν ἀπήμβροτε δουρὶ φαεινῷ</p>
<p><a>Π467</a> δεύτερον ὁρμηθείς, ὃ δὲ Πήδασον οὔτασεν ἵππον</p>
<p><a>Π468</a> ἔγχεϊ δεξιὸν ὦμον: ὃ δ᾽ ἔβραχε θυμὸν ἀΐσθων,</p>
<p><a>Π469</a> κὰδ δ᾽ ἔπεσ᾽ ἐν κονίῃσι μακών, ἀπὸ δ᾽ ἔπτατο θυμός.</p>
<p><a>Π470</a> τὼ δὲ διαστήτην, κρίκε δὲ ζυγόν, ἡνία δέ σφι</p>
<p><a>Π471</a> σύγχυτ᾽, ἐπεὶ δὴ κεῖτο παρήορος ἐν κονίῃσι.</p>
<p><a>Π472</a> τοῖο μὲν Αὐτομέδων δουρικλυτὸς εὕρετο τέκμωρ:</p>
<p><a>Π473</a> σπασσάμενος τανύηκες ἄορ παχέος παρὰ μηροῦ</p>
<p><a>Π474</a> ἀΐξας ἀπέκοψε παρήορον οὐδ᾽ ἐμάτησε:</p>
<p><a>Π475</a> τὼ δ᾽ ἰθυνθήτην, ἐν δὲ ῥυτῆρσι τάνυσθεν:</p>
<p><a>Π476</a> τὼ δ᾽ αὖτις συνίτην ἔριδος πέρι θυμοβόροιο.</p>
<p><a>Π477</a> ἔνθ᾽ αὖ Σαρπηδὼν μὲν ἀπήμβροτε δουρὶ φαεινῷ,</p>
<p><a>Π478</a> Πατρόκλου δ᾽ ὑπὲρ ὦμον ἀριστερὸν ἤλυθ᾽ ἀκωκὴ</p>
<p><a>Π479</a> ἔγχεος, οὐδ᾽ ἔβαλ᾽ αὐτόν: ὃ δ᾽ ὕστερος ὄρνυτο χαλκῷ</p>
<p><a>Π480</a> Πάτροκλος: τοῦ δ᾽ οὐχ ἅλιον βέλος ἔκφυγε χειρός,</p>
<p><a>Π481</a> ἀλλ᾽ ἔβαλ᾽ ἔνθ᾽ ἄρα τε φρένες ἔρχαται ἀμφ᾽ ἁδινὸν κῆρ.</p>
<p><a>Π482</a> ἤριπε δ᾽ ὡς ὅτε τις δρῦς ἤριπεν ἢ ἀχερωῒς</p>
<p><a>Π483</a> ἠὲ πίτυς βλωθρή, τήν τ᾽ οὔρεσι τέκτονες ἄνδρες</p>
<p><a>Π484</a> ἐξέταμον πελέκεσσι νεήκεσι νήϊον εἶναι:</p>
<p><a>Π485</a> ὣς ὃ πρόσθ᾽ ἵππων καὶ δίφρου κεῖτο τανυσθεὶς</p>
<p><a>Π486</a> βεβρυχὼς κόνιος δεδραγμένος αἱματοέσσης.</p>
<p><a>Π487</a> ἠΰτε ταῦρον ἔπεφνε λέων ἀγέληφι μετελθὼν</p>
<p><a>Π488</a> αἴθωνα μεγάθυμον ἐν εἰλιπόδεσσι βόεσσι,</p>
<p><a>Π489</a> ὤλετό τε στενάχων ὑπὸ γαμφηλῇσι λέοντος,</p>
<p><a>Π490</a> ὣς ὑπὸ Πατρόκλῳ Λυκίων ἀγὸς ἀσπιστάων</p>
<p><a>Π491</a> κτεινόμενος μενέαινε, φίλον δ᾽ ὀνόμηνεν ἑταῖρον:</p>
<p><a>Π492</a> Γλαῦκε πέπον πολεμιστὰ μετ᾽ ἀνδράσι νῦν σε μάλα χρὴ</p>
<p><a>Π493</a> αἰχμητήν τ᾽ ἔμεναι καὶ θαρσαλέον πολεμιστήν:</p>
<p><a>Π494</a> νῦν τοι ἐελδέσθω πόλεμος κακός, εἰ θοός ἐσσι.</p>
<p><a>Π495</a> πρῶτα μὲν ὄτρυνον Λυκίων ἡγήτορας ἄνδρας</p>
<p><a>Π496</a> πάντῃ ἐποιχόμενος Σαρπηδόνος ἀμφιμάχεσθαι:</p>
<p><a>Π497</a> αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.</p>
<p><a>Π498</a> σοὶ γὰρ ἐγὼ καὶ ἔπειτα κατηφείη καὶ ὄνειδος</p>
<p><a>Π499</a> ἔσσομαι ἤματα πάντα διαμπερές, εἴ κέ μ᾽ Ἀχαιοὶ</p>
<p><a>Π500</a> τεύχεα συλήσωσι νεῶν ἐν ἀγῶνι πεσόντα.</p>
<p><a>Π501</a> ἀλλ᾽ ἔχεο κρατερῶς, ὄτρυνε δὲ λαὸν ἅπαντα.</p>
<p><a>Π502</a> ὣς ἄρα μιν εἰπόντα τέλος θανάτοιο κάλυψεν</p>
<p><a>Π503</a> ὀφθαλμοὺς ῥῖνάς θ᾽: ὃ δὲ λὰξ ἐν στήθεσι βαίνων</p>
<p><a>Π504</a> ἐκ χροὸς ἕλκε δόρυ, προτὶ δὲ φρένες αὐτῷ ἕποντο:</p>
<p><a>Π505</a> τοῖο δ᾽ ἅμα ψυχήν τε καὶ ἔγχεος ἐξέρυσ᾽ αἰχμήν.</p>
<p><a>Π506</a> Μυρμιδόνες δ᾽ αὐτοῦ σχέθον ἵππους φυσιόωντας</p>
<p><a>Π507</a> ἱεμένους φοβέεσθαι, ἐπεὶ λίπον ἅρματ᾽ ἀνάκτων.</p>
<p><a>Π508</a> Γλαύκῳ δ᾽ αἰνὸν ἄχος γένετο φθογγῆς ἀΐοντι:</p>
<p><a>Π509</a> ὠρίνθη δέ οἱ ἦτορ ὅ τ᾽ οὐ δύνατο προσαμῦναι.</p>
<p><a>Π510</a> χειρὶ δ᾽ ἑλὼν ἐπίεζε βραχίονα: τεῖρε γὰρ αὐτὸν</p>
<p><a>Π511</a> ἕλκος, ὃ δή μιν Τεῦκρος ἐπεσσύμενον βάλεν ἰῷ</p>
<p><a>Π512</a> τείχεος ὑψηλοῖο, ἀρὴν ἑτάροισιν ἀμύνων.</p>
<p><a>Π513</a> εὐχόμενος δ᾽ ἄρα εἶπεν ἑκηβόλῳ Ἀπόλλωνι:</p>
<p><a>Π514</a> κλῦθι ἄναξ ὅς που Λυκίης ἐν πίονι δήμῳ</p>
<p><a>Π515</a> εἲς ἢ ἐνὶ Τροίῃ: δύνασαι δὲ σὺ πάντοσ᾽ ἀκούειν</p>
<p><a>Π516</a> ἀνέρι κηδομένῳ, ὡς νῦν ἐμὲ κῆδος ἱκάνει.</p>
<p><a>Π517</a> ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ</p>
<p><a>Π518</a> ὀξείῃς ὀδύνῃσιν ἐλήλαται, οὐδέ μοι αἷμα</p>
<p><a>Π519</a> τερσῆναι δύναται, βαρύθει δέ μοι ὦμος ὑπ᾽ αὐτοῦ:</p>
<p><a>Π520</a> ἔγχος δ᾽ οὐ δύναμαι σχεῖν ἔμπεδον, οὐδὲ μάχεσθαι</p>
<p><a>Π521</a> ἐλθὼν δυσμενέεσσιν. ἀνὴρ δ᾽ ὤριστος ὄλωλε</p>
<p><a>Π522</a> Σαρπηδὼν Διὸς υἱός: ὃ δ᾽ οὐ οὗ παιδὸς ἀμύνει.</p>
<p><a>Π523</a> ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,</p>
<p><a>Π524</a> κοίμησον δ᾽ ὀδύνας, δὸς δὲ κράτος, ὄφρ᾽ ἑτάροισι</p>
<p><a>Π525</a> κεκλόμενος Λυκίοισιν ἐποτρύνω πολεμίζειν,</p>
<p><a>Π526</a> αὐτός τ᾽ ἀμφὶ νέκυι κατατεθνηῶτι μάχωμαι.</p>
<p><a>Π527</a> ὣς ἔφατ᾽ εὐχόμενος, τοῦ δ᾽ ἔκλυε Φοῖβος Ἀπόλλων.</p>
<p><a>Π528</a> αὐτίκα παῦσ᾽ ὀδύνας ἀπὸ δ᾽ ἕλκεος ἀργαλέοιο</p>
<p><a>Π529</a> αἷμα μέλαν τέρσηνε, μένος δέ οἱ ἔμβαλε θυμῷ.</p>
<p><a>Π530</a> Γλαῦκος δ᾽ ἔγνω ᾗσιν ἐνὶ φρεσὶ γήθησέν τε</p>
<p><a>Π531</a> ὅττί οἱ ὦκ᾽ ἤκουσε μέγας θεὸς εὐξαμένοιο.</p>
<p><a>Π532</a> πρῶτα μὲν ὄτρυνεν Λυκίων ἡγήτορας ἄνδρας</p>
<p><a>Π533</a> πάντῃ ἐποιχόμενος Σαρπηδόνος ἀμφιμάχεσθαι:</p>
<p><a>Π534</a> αὐτὰρ ἔπειτα μετὰ Τρῶας κίε μακρὰ βιβάσθων</p>
<p><a>Π535</a> Πουλυδάμαντ᾽ ἔπι Πανθοΐδην καὶ Ἀγήνορα δῖον,</p>
<p><a>Π536</a> βῆ δὲ μετ᾽ Αἰνείαν τε καὶ Ἕκτορα χαλκοκορυστήν,</p>
<p><a>Π537</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>Π538</a> Ἕκτορ νῦν δὴ πάγχυ λελασμένος εἰς ἐπικούρων,</p>
<p><a>Π539</a> οἳ σέθεν εἵνεκα τῆλε φίλων καὶ πατρίδος αἴης</p>
<p><a>Π540</a> θυμὸν ἀποφθινύθουσι: σὺ δ᾽ οὐκ ἐθέλεις ἐπαμύνειν.</p>
<p><a>Π541</a> κεῖται Σαρπηδὼν Λυκίων ἀγὸς ἀσπιστάων,</p>
<p><a>Π542</a> ὃς Λυκίην εἴρυτο δίκῃσί τε καὶ σθένεϊ ᾧ:</p>
<p><a>Π543</a> τὸν δ᾽ ὑπὸ Πατρόκλῳ δάμασ᾽ ἔγχεϊ χάλκεος Ἄρης.</p>
<p><a>Π544</a> ἀλλὰ φίλοι πάρστητε, νεμεσσήθητε δὲ θυμῷ,</p>
<p><a>Π545</a> μὴ ἀπὸ τεύχε᾽ ἕλωνται, ἀεικίσσωσι δὲ νεκρὸν</p>
<p><a>Π546</a> Μυρμιδόνες, Δαναῶν κεχολωμένοι ὅσσοι ὄλοντο,</p>
<p><a>Π547</a> τοὺς ἐπὶ νηυσὶ θοῇσιν ἐπέφνομεν ἐγχείῃσιν.</p>
<p><a>Π548</a> ὣς ἔφατο, Τρῶας δὲ κατὰ κρῆθεν λάβε πένθος</p>
<p><a>Π549</a> ἄσχετον, οὐκ ἐπιεικτόν, ἐπεί σφισιν ἕρμα πόληος</p>
<p><a>Π550</a> ἔσκε καὶ ἀλλοδαπός περ ἐών: πολέες γὰρ ἅμ᾽ αὐτῷ</p>
<p><a>Π551</a> λαοὶ ἕποντ᾽, ἐν δ᾽ αὐτὸς ἀριστεύεσκε μάχεσθαι:</p>
<p><a>Π552</a> βὰν δ᾽ ἰθὺς Δαναῶν λελιημένοι: ἦρχε δ᾽ ἄρά σφιν</p>
<p><a>Π553</a> Ἕκτωρ χωόμενος Σαρπηδόνος. αὐτὰρ Ἀχαιοὺς</p>
<p><a>Π554</a> ὦρσε Μενοιτιάδεω Πατροκλῆος λάσιον κῆρ:</p>
<p><a>Π555</a> Αἴαντε πρώτω προσέφη μεμαῶτε καὶ αὐτώ:</p>
<p><a>Π556</a> Αἴαντε νῦν σφῶϊν ἀμύνεσθαι φίλον ἔστω,</p>
<p><a>Π557</a> οἷοί περ πάρος ἦτε μετ᾽ ἀνδράσιν ἢ καὶ ἀρείους.</p>
<p><a>Π558</a> κεῖται ἀνὴρ ὃς πρῶτος ἐσήλατο τεῖχος Ἀχαιῶν</p>
<p><a>Π559</a> Σαρπηδών: ἀλλ᾽ εἴ μιν ἀεικισσαίμεθ᾽ ἑλόντες,</p>
<p><a>Π560</a> τεύχεά τ᾽ ὤμοιιν ἀφελοίμεθα, καί τιν᾽ ἑταίρων</p>
<p><a>Π561</a> αὐτοῦ ἀμυνομένων δαμασαίμεθα νηλέϊ χαλκῷ.</p>
<p><a>Π562</a> ὣς ἔφαθ᾽, οἳ δὲ καὶ αὐτοὶ ἀλέξασθαι μενέαινον.</p>
<p><a>Π563</a> οἳ δ᾽ ἐπεὶ ἀμφοτέρωθεν ἐκαρτύναντο φάλαγγας</p>
<p><a>Π564</a> Τρῶες καὶ Λύκιοι καὶ Μυρμιδόνες καὶ Ἀχαιοί,</p>
<p><a>Π565</a> σύμβαλον ἀμφὶ νέκυι κατατεθνηῶτι μάχεσθαι</p>
<p><a>Π566</a> δεινὸν ἀΰσαντες: μέγα δ᾽ ἔβραχε τεύχεα φωτῶν.</p>
<p><a>Π567</a> Ζεὺς δ᾽ ἐπὶ νύκτ᾽ ὀλοὴν τάνυσε κρατερῇ ὑσμίνῃ,</p>
<p><a>Π568</a> ὄφρα φίλῳ περὶ παιδὶ μάχης ὀλοὸς πόνος εἴη.</p>
<p><a>Π569</a> ὦσαν δὲ πρότεροι Τρῶες ἑλίκωπας Ἀχαιούς:</p>
<p><a>Π570</a> βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν</p>
<p><a>Π571</a> υἱὸς Ἀγακλῆος μεγαθύμου δῖος Ἐπειγεύς,</p>
<p><a>Π572</a> ὅς ῥ᾽ ἐν Βουδείῳ εὖ ναιομένῳ ἤνασσε</p>
<p><a>Π573</a> τὸ πρίν: ἀτὰρ τότε γ᾽ ἐσθλὸν ἀνεψιὸν ἐξεναρίξας</p>
<p><a>Π574</a> ἐς Πηλῆ᾽ ἱκέτευσε καὶ ἐς Θέτιν ἀργυρόπεζαν:</p>
<p><a>Π575</a> οἳ δ᾽ ἅμ᾽ Ἀχιλλῆϊ ῥηξήνορι πέμπον ἕπεσθαι</p>
<p><a>Π576</a> Ἴλιον εἰς εὔπωλον, ἵνα Τρώεσσι μάχοιτο.</p>
<p><a>Π577</a> τόν ῥα τόθ᾽ ἁπτόμενον νέκυος βάλε φαίδιμος Ἕκτωρ</p>
<p><a>Π578</a> χερμαδίῳ κεφαλήν: ἣ δ᾽ ἄνδιχα πᾶσα κεάσθη</p>
<p><a>Π579</a> ἐν κόρυθι βριαρῇ: ὃ δ᾽ ἄρα πρηνὴς ἐπὶ νεκρῷ</p>
<p><a>Π580</a> κάππεσεν, ἀμφὶ δέ μιν θάνατος χύτο θυμοραϊστής.</p>
<p><a>Π581</a> Πατρόκλῳ δ᾽ ἄρ᾽ ἄχος γένετο φθιμένου ἑτάροιο,</p>
<p><a>Π582</a> ἴθυσεν δὲ διὰ προμάχων ἴρηκι ἐοικὼς</p>
<p><a>Π583</a> ὠκέϊ, ὅς τ᾽ ἐφόβησε κολοιούς τε ψῆράς τε:</p>
<p><a>Π584</a> ὣς ἰθὺς Λυκίων Πατρόκλεες ἱπποκέλευθε</p>
<p><a>Π585</a> ἔσσυο καὶ Τρώων, κεχόλωσο δὲ κῆρ ἑτάροιο.</p>
<p><a>Π586</a> καί ῥ᾽ ἔβαλε Σθενέλαον Ἰθαιμένεος φίλον υἱὸν</p>
<p><a>Π587</a> αὐχένα χερμαδίῳ, ῥῆξεν δ᾽ ἀπὸ τοῖο τένοντας.</p>
<p><a>Π588</a> χώρησαν δ᾽ ὑπό τε πρόμαχοι καὶ φαίδιμος Ἕκτωρ.</p>
<p><a>Π589</a> ὅσση δ᾽ αἰγανέης ῥιπὴ ταναοῖο τέτυκται,</p>
<p><a>Π590</a> ἥν ῥά τ᾽ ἀνὴρ ἀφέῃ πειρώμενος ἢ ἐν ἀέθλῳ</p>
<p><a>Π591</a> ἠὲ καὶ ἐν πολέμῳ δηΐων ὕπο θυμοραϊστέων,</p>
<p><a>Π592</a> τόσσον ἐχώρησαν Τρῶες, ὤσαντο δ᾽ Ἀχαιοί.</p>
<p><a>Π593</a> Γλαῦκος δὲ πρῶτος Λυκίων ἀγὸς ἀσπιστάων</p>
<p><a>Π594</a> ἐτράπετ᾽, ἔκτεινεν δὲ Βαθυκλῆα μεγάθυμον</p>
<p><a>Π595</a> Χάλκωνος φίλον υἱόν, ὃς Ἑλλάδι οἰκία ναίων</p>
<p><a>Π596</a> ὄλβῳ τε πλούτῳ τε μετέπρεπε Μυρμιδόνεσσι.</p>
<p><a>Π597</a> τὸν μὲν ἄρα Γλαῦκος στῆθος μέσον οὔτασε δουρὶ</p>
<p><a>Π598</a> στρεφθεὶς ἐξαπίνης, ὅτε μιν κατέμαρπτε διώκων:</p>
<p><a>Π599</a> δούπησεν δὲ πεσών: πυκινὸν δ᾽ ἄχος ἔλλαβ᾽ Ἀχαιούς,</p>
<p><a>Π600</a> ὡς ἔπεσ᾽ ἐσθλὸς ἀνήρ: μέγα δὲ Τρῶες κεχάροντο,</p>
<p><a>Π601</a> στὰν δ᾽ ἀμφ᾽ αὐτὸν ἰόντες ἀολλέες: οὐδ᾽ ἄρ᾽ Ἀχαιοὶ</p>
<p><a>Π602</a> ἀλκῆς ἐξελάθοντο, μένος δ᾽ ἰθὺς φέρον αὐτῶν.</p>
<p><a>Π603</a> ἔνθ᾽ αὖ Μηριόνης Τρώων ἕλεν ἄνδρα κορυστὴν</p>
<p><a>Π604</a> Λαόγονον θρασὺν υἱὸν Ὀνήτορος, ὃς Διὸς ἱρεὺς</p>
<p><a>Π605</a> Ἰδαίου ἐτέτυκτο, θεὸς δ᾽ ὣς τίετο δήμῳ.</p>
<p><a>Π606</a> τὸν βάλ᾽ ὑπὸ γναθμοῖο καὶ οὔατος: ὦκα δὲ θυμὸς</p>
<p><a>Π607</a> ᾤχετ᾽ ἀπὸ μελέων, στυγερὸς δ᾽ ἄρα μιν σκότος εἷλεν.</p>
<p><a>Π608</a> Αἰνείας δ᾽ ἐπὶ Μηριόνῃ δόρυ χάλκεον ἧκεν:</p>
<p><a>Π609</a> ἔλπετο γὰρ τεύξεσθαι ὑπασπίδια προβιβῶντος.</p>
<p><a>Π610</a> ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος:</p>
<p><a>Π611</a> πρόσσω γὰρ κατέκυψε, τὸ δ᾽ ἐξόπιθεν δόρυ μακρὸν</p>
<p><a>Π612</a> οὔδει ἐνισκίμφθη, ἐπὶ δ᾽ οὐρίαχος πελεμίχθη</p>
<p><a>Π613</a> ἔγχεος: ἔνθα δ᾽ ἔπειτ᾽ ἀφίει μένος ὄβριμος Ἄρης.</p>
<p><a>Π614</a> αἰχμὴ δ᾽ Αἰνείαο κραδαινομένη κατὰ γαίης</p>
<p><a>Π615</a> ᾤχετ᾽, ἐπεί ῥ᾽ ἅλιον στιβαρῆς ἀπὸ χειρὸς ὄρουσεν.</p>
<p><a>Π616</a> Αἰνείας δ᾽ ἄρα θυμὸν ἐχώσατο φώνησέν τε:</p>
<p><a>Π617</a> Μηριόνη τάχα κέν σε καὶ ὀρχηστήν περ ἐόντα</p>
<p><a>Π618</a> ἔγχος ἐμὸν κατέπαυσε διαμπερές, εἴ σ᾽ ἔβαλόν περ.</p>
<p><a>Π619</a> τὸν δ᾽ αὖ Μηριόνης δουρικλυτὸς ἀντίον ηὔδα:</p>
<p><a>Π620</a> Αἰνεία χαλεπόν σε καὶ ἴφθιμόν περ ἐόντα</p>
<p><a>Π621</a> πάντων ἀνθρώπων σβέσσαι μένος, ὅς κέ σευ ἄντα</p>
<p><a>Π622</a> ἔλθῃ ἀμυνόμενος: θνητὸς δέ νυ καὶ σὺ τέτυξαι.</p>
<p><a>Π623</a> εἰ καὶ ἐγώ σε βάλοιμι τυχὼν μέσον ὀξέϊ χαλκῷ,</p>
<p><a>Π624</a> αἶψά κε καὶ κρατερός περ ἐὼν καὶ χερσὶ πεποιθὼς</p>
<p><a>Π625</a> εὖχος ἐμοὶ δοίης, ψυχὴν δ᾽ Ἄϊδι κλυτοπώλῳ.</p>
<p><a>Π626</a> ὣς φάτο, τὸν δ᾽ ἐνένιπε Μενοιτίου ἄλκιμος υἱός:</p>
<p><a>Π627</a> Μηριόνη τί σὺ ταῦτα καὶ ἐσθλὸς ἐὼν ἀγορεύεις;</p>
<p><a>Π628</a> ὦ πέπον οὔ τοι Τρῶες ὀνειδείοις ἐπέεσσι</p>
<p><a>Π629</a> νεκροῦ χωρήσουσι: πάρος τινὰ γαῖα καθέξει.</p>
<p><a>Π630</a> ἐν γὰρ χερσὶ τέλος πολέμου, ἐπέων δ᾽ ἐνὶ βουλῇ:</p>
<p><a>Π631</a> τὼ οὔ τι χρὴ μῦθον ὀφέλλειν, ἀλλὰ μάχεσθαι.</p>
<p><a>Π632</a> ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς.</p>
<p><a>Π633</a> τῶν δ᾽ ὥς τε δρυτόμων ἀνδρῶν ὀρυμαγδὸς ὀρώρει</p>
<p><a>Π634</a> οὔρεος ἐν βήσσῃς, ἕκαθεν δέ τε γίγνετ᾽ ἀκουή,</p>
<p><a>Π635</a> ὣς τῶν ὄρνυτο δοῦπος ἀπὸ χθονὸς εὐρυοδείης</p>
<p><a>Π636</a> χαλκοῦ τε ῥινοῦ τε βοῶν τ᾽ εὐποιητάων,</p>
<p><a>Π637</a> νυσσομένων ξίφεσίν τε καὶ ἔγχεσιν ἀμφιγύοισιν.</p>
<p><a>Π638</a> οὐδ᾽ ἂν ἔτι φράδμων περ ἀνὴρ Σαρπηδόνα δῖον</p>
<p><a>Π639</a> ἔγνω, ἐπεὶ βελέεσσι καὶ αἵματι καὶ κονίῃσιν</p>
<p><a>Π640</a> ἐκ κεφαλῆς εἴλυτο διαμπερὲς ἐς πόδας ἄκρους.</p>
<p><a>Π641</a> οἳ δ᾽ αἰεὶ περὶ νεκρὸν ὁμίλεον, ὡς ὅτε μυῖαι</p>
<p><a>Π642</a> σταθμῷ ἔνι βρομέωσι περιγλαγέας κατὰ πέλλας</p>
<p><a>Π643</a> ὥρῃ ἐν εἰαρινῇ, ὅτε τε γλάγος ἄγγεα δεύει:</p>
<p><a>Π644</a> ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς</p>
<p><a>Π645</a> τρέψεν ἀπὸ κρατερῆς ὑσμίνης ὄσσε φαεινώ,</p>
<p><a>Π646</a> ἀλλὰ κατ᾽ αὐτοὺς αἰὲν ὅρα καὶ φράζετο θυμῷ,</p>
<p><a>Π647</a> πολλὰ μάλ᾽ ἀμφὶ φόνῳ Πατρόκλου μερμηρίζων,</p>
<p><a>Π648</a> ἢ ἤδη καὶ κεῖνον ἐνὶ κρατερῇ ὑσμίνῃ</p>
<p><a>Π649</a> αὐτοῦ ἐπ᾽ ἀντιθέῳ Σαρπηδόνι φαίδιμος Ἕκτωρ</p>
<p><a>Π650</a> χαλκῷ δῃώσῃ, ἀπό τ᾽ ὤμων τεύχε᾽ ἕληται,</p>
<p><a>Π651</a> ἦ ἔτι καὶ πλεόνεσσιν ὀφέλλειεν πόνον αἰπύν.</p>
<p><a>Π652</a> ὧδε δέ οἱ φρονέοντι δοάσσατο κέρδιον εἶναι</p>
<p><a>Π653</a> ὄφρ᾽ ἠῢς θεράπων Πηληϊάδεω Ἀχιλῆος</p>
<p><a>Π654</a> ἐξαῦτις Τρῶάς τε καὶ Ἕκτορα χαλκοκορυστὴν</p>
<p><a>Π655</a> ὤσαιτο προτὶ ἄστυ, πολέων δ᾽ ἀπὸ θυμὸν ἕλοιτο.</p>
<p><a>Π656</a> Ἕκτορι δὲ πρωτίστῳ ἀνάλκιδα θυμὸν ἐνῆκεν:</p>
<p><a>Π657</a> ἐς δίφρον δ᾽ ἀναβὰς φύγαδ᾽ ἔτραπε, κέκλετο δ᾽ ἄλλους</p>
<p><a>Π658</a> Τρῶας φευγέμεναι: γνῶ γὰρ Διὸς ἱρὰ τάλαντα.</p>
<p><a>Π659</a> ἔνθ᾽ οὐδ᾽ ἴφθιμοι Λύκιοι μένον, ἀλλὰ φόβηθεν</p>
<p><a>Π660</a> πάντες, ἐπεὶ βασιλῆα ἴδον βεβλαμμένον ἦτορ</p>
<p><a>Π661</a> κείμενον ἐν νεκύων ἀγύρει: πολέες γὰρ ἐπ᾽ αὐτῷ</p>
<p><a>Π662</a> κάππεσον, εὖτ᾽ ἔριδα κρατερὴν ἐτάνυσσε Κρονίων.</p>
<p><a>Π663</a> οἳ δ᾽ ἄρ᾽ ἀπ᾽ ὤμοιιν Σαρπηδόνος ἔντε᾽ ἕλοντο</p>
<p><a>Π664</a> χάλκεα μαρμαίροντα, τὰ μὲν κοίλας ἐπὶ νῆας</p>
<p><a>Π665</a> δῶκε φέρειν ἑτάροισι Μενοιτίου ἄλκιμος υἱός.</p>
<p><a>Π666</a> καὶ τότ᾽ Ἀπόλλωνα προσέφη νεφεληγερέτα Ζεύς:</p>
<p><a>Π667</a> εἰ δ᾽ ἄγε νῦν φίλε Φοῖβε, κελαινεφὲς αἷμα κάθηρον</p>
<p><a>Π668</a> ἐλθὼν ἐκ βελέων Σαρπηδόνα, καί μιν ἔπειτα</p>
<p><a>Π669</a> πολλὸν ἀπὸ πρὸ φέρων λοῦσον ποταμοῖο ῥοῇσι</p>
<p><a>Π670</a> χρῖσόν τ᾽ ἀμβροσίῃ, περὶ δ᾽ ἄμβροτα εἵματα ἕσσον:</p>
<p><a>Π671</a> πέμπε δέ μιν πομποῖσιν ἅμα κραιπνοῖσι φέρεσθαι</p>
<p><a>Π672</a> ὕπνῳ καὶ θανάτῳ διδυμάοσιν, οἵ ῥά μιν ὦκα</p>
<p><a>Π673</a> θήσουσ᾽ ἐν Λυκίης εὐρείης πίονι δήμῳ,</p>
<p><a>Π674</a> ἔνθά ἑ ταρχύσουσι κασίγνητοί τε ἔται τε</p>
<p><a>Π675</a> τύμβῳ τε στήλῃ τε: τὸ γὰρ γέρας ἐστὶ θανόντων.</p>
<p><a>Π676</a> ὣς ἔφατ᾽, οὐδ᾽ ἄρα πατρὸς ἀνηκούστησεν Ἀπόλλων.</p>
<p><a>Π677</a> βῆ δὲ κατ᾽ Ἰδαίων ὀρέων ἐς φύλοπιν αἰνήν,</p>
<p><a>Π678</a> αὐτίκα δ᾽ ἐκ βελέων Σαρπηδόνα δῖον ἀείρας</p>
<p><a>Π679</a> πολλὸν ἀπὸ πρὸ φέρων λοῦσεν ποταμοῖο ῥοῇσι</p>
<p><a>Π680</a> χρῖσέν τ᾽ ἀμβροσίῃ, περὶ δ᾽ ἄμβροτα εἵματα ἕσσε:</p>
<p><a>Π681</a> πέμπε δέ μιν πομποῖσιν ἅμα κραιπνοῖσι φέρεσθαι,</p>
<p><a>Π682</a> ὕπνῳ καὶ θανάτῳ διδυμάοσιν, οἵ ῥά μιν ὦκα</p>
<p><a>Π683</a> κάτθεσαν ἐν Λυκίης εὐρείης πίονι δήμῳ.</p>
<p><a>Π684</a> Πάτροκλος δ᾽ ἵπποισι καὶ Αὐτομέδοντι κελεύσας</p>
<p><a>Π685</a> Τρῶας καὶ Λυκίους μετεκίαθε, καὶ μέγ᾽ ἀάσθη</p>
<p><a>Π686</a> νήπιος: εἰ δὲ ἔπος Πηληϊάδαο φύλαξεν</p>
<p><a>Π687</a> ἦ τ᾽ ἂν ὑπέκφυγε κῆρα κακὴν μέλανος θανάτοιο.</p>
<p><a>Π688</a> ἀλλ᾽ αἰεί τε Διὸς κρείσσων νόος ἠέ περ ἀνδρῶν:</p>
<p><a>Π689</a> ὅς τε καὶ ἄλκιμον ἄνδρα φοβεῖ καὶ ἀφείλετο νίκην</p>
<p><a>Π690</a> ῥηϊδίως, ὅτε δ᾽ αὐτὸς ἐποτρύνῃσι μάχεσθαι:</p>
<p><a>Π691</a> ὅς οἱ καὶ τότε θυμὸν ἐνὶ στήθεσσιν ἀνῆκεν.</p>
<p><a>Π692</a> ἔνθα τίνα πρῶτον τίνα δ᾽ ὕστατον ἐξενάριξας</p>
<p><a>Π693</a> Πατρόκλεις, ὅτε δή σε θεοὶ θάνατον δὲ κάλεσσαν;</p>
<p><a>Π694</a> Ἄδρηστον μὲν πρῶτα καὶ Αὐτόνοον καὶ Ἔχεκλον</p>
<p><a>Π695</a> καὶ Πέριμον Μεγάδην καὶ Ἐπίστορα καὶ Μελάνιππον,</p>
<p><a>Π696</a> αὐτὰρ ἔπειτ᾽ Ἔλασον καὶ Μούλιον ἠδὲ Πυλάρτην:</p>
<p><a>Π697</a> τοὺς ἕλεν: οἳ δ᾽ ἄλλοι φύγαδε μνώοντο ἕκαστος.</p>
<p><a>Π698</a> ἔνθά κεν ὑψίπυλον Τροίην ἕλον υἷες Ἀχαιῶν</p>
<p><a>Π699</a> Πατρόκλου ὑπὸ χερσί, περὶ πρὸ γὰρ ἔγχεϊ θῦεν,</p>
<p><a>Π700</a> εἰ μὴ Ἀπόλλων Φοῖβος ἐϋδμήτου ἐπὶ πύργου</p>
<p><a>Π701</a> ἔστη τῷ ὀλοὰ φρονέων, Τρώεσσι δ᾽ ἀρήγων.</p>
<p><a>Π702</a> τρὶς μὲν ἐπ᾽ ἀγκῶνος βῆ τείχεος ὑψηλοῖο</p>
<p><a>Π703</a> Πάτροκλος, τρὶς δ᾽ αὐτὸν ἀπεστυφέλιξεν Ἀπόλλων</p>
<p><a>Π704</a> χείρεσσ᾽ ἀθανάτῃσι φαεινὴν ἀσπίδα νύσσων.</p>
<p><a>Π705</a> ἀλλ᾽ ὅτε δὴ τὸ τέταρτον ἐπέσσυτο δαίμονι ἶσος,</p>
<p><a>Π706</a> δεινὰ δ᾽ ὁμοκλήσας ἔπεα πτερόεντα προσηύδα:</p>
<p><a>Π707</a> χάζεο διογενὲς Πατρόκλεες: οὔ νύ τοι αἶσα</p>
<p><a>Π708</a> σῷ ὑπὸ δουρὶ πόλιν πέρθαι Τρώων ἀγερώχων,</p>
<p><a>Π709</a> οὐδ᾽ ὑπ᾽ Ἀχιλλῆος, ὅς περ σέο πολλὸν ἀμείνων.</p>
<p><a>Π710</a> ὣς φάτο, Πάτροκλος δ᾽ ἀνεχάζετο πολλὸν ὀπίσσω</p>
<p><a>Π711</a> μῆνιν ἀλευάμενος ἑκατηβόλου Ἀπόλλωνος.</p>
<p><a>Π712</a> Ἕκτωρ δ᾽ ἐν Σκαιῇσι πύλῃς ἔχε μώνυχας ἵππους:</p>
<p><a>Π713</a> δίζε γὰρ ἠὲ μάχοιτο κατὰ κλόνον αὖτις ἐλάσσας,</p>
<p><a>Π714</a> ἦ λαοὺς ἐς τεῖχος ὁμοκλήσειεν ἀλῆναι.</p>
<p><a>Π715</a> ταῦτ᾽ ἄρα οἱ φρονέοντι παρίστατο Φοῖβος Ἀπόλλων</p>
<p><a>Π716</a> ἀνέρι εἰσάμενος αἰζηῷ τε κρατερῷ τε</p>
<p><a>Π717</a> Ἀσίῳ, ὃς μήτρως ἦν Ἕκτορος ἱπποδάμοιο</p>
<p><a>Π718</a> αὐτοκασίγνητος Ἑκάβης, υἱὸς δὲ Δύμαντος,</p>
<p><a>Π719</a> ὃς Φρυγίῃ ναίεσκε ῥοῇς ἔπι Σαγγαρίοιο:</p>
<p><a>Π720</a> τῷ μιν ἐεισάμενος προσέφη Διὸς υἱὸς Ἀπόλλων:</p>
<p><a>Π721</a> Ἕκτορ τίπτε μάχης ἀποπαύεαι; οὐδέ τί σε χρή.</p>
<p><a>Π722</a> αἴθ᾽ ὅσον ἥσσων εἰμί, τόσον σέο φέρτερος εἴην:</p>
<p><a>Π723</a> τώ κε τάχα στυγερῶς πολέμου ἀπερωήσειας.</p>
<p><a>Π724</a> ἀλλ᾽ ἄγε Πατρόκλῳ ἔφεπε κρατερώνυχας ἵππους,</p>
<p><a>Π725</a> αἴ κέν πώς μιν ἕλῃς, δώῃ δέ τοι εὖχος Ἀπόλλων.</p>
<p><a>Π726</a> ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,</p>
<p><a>Π727</a> Κεβριόνῃ δ᾽ ἐκέλευσε δαΐφρονι φαίδιμος Ἕκτωρ</p>
<p><a>Π728</a> ἵππους ἐς πόλεμον πεπληγέμεν. αὐτὰρ Ἀπόλλων</p>
<p><a>Π729</a> δύσεθ᾽ ὅμιλον ἰών, ἐν δὲ κλόνον Ἀργείοισιν</p>
<p><a>Π730</a> ἧκε κακόν, Τρωσὶν δὲ καὶ Ἕκτορι κῦδος ὄπαζεν.</p>
<p><a>Π731</a> Ἕκτωρ δ᾽ ἄλλους μὲν Δαναοὺς ἔα οὐδ᾽ ἐνάριζεν:</p>
<p><a>Π732</a> αὐτὰρ ὃ Πατρόκλῳ ἔφεπε κρατερώνυχας ἵππους.</p>
<p><a>Π733</a> Πάτροκλος δ᾽ ἑτέρωθεν ἀφ᾽ ἵππων ἆλτο χαμᾶζε</p>
<p><a>Π734</a> σκαιῇ ἔγχος ἔχων: ἑτέρηφι δὲ λάζετο πέτρον</p>
<p><a>Π735</a> μάρμαρον ὀκριόεντα τόν οἱ περὶ χεὶρ ἐκάλυψεν,</p>
<p><a>Π736</a> ἧκε δ᾽ ἐρεισάμενος, οὐδὲ δὴν χάζετο φωτός,</p>
<p><a>Π737</a> οὐδ᾽ ἁλίωσε βέλος, βάλε δ᾽ Ἕκτορος ἡνιοχῆα</p>
<p><a>Π738</a> Κεβριόνην νόθον υἱὸν ἀγακλῆος Πριάμοιο</p>
<p><a>Π739</a> ἵππων ἡνί᾽ ἔχοντα μετώπιον ὀξέϊ λᾶϊ.</p>
<p><a>Π740</a> ἀμφοτέρας δ᾽ ὀφρῦς σύνελεν λίθος, οὐδέ οἱ ἔσχεν</p>
<p><a>Π741</a> ὀστέον, ὀφθαλμοὶ δὲ χαμαὶ πέσον ἐν κονίῃσιν</p>
<p><a>Π742</a> αὐτοῦ πρόσθε ποδῶν: ὃ δ᾽ ἄρ᾽ ἀρνευτῆρι ἐοικὼς</p>
<p><a>Π743</a> κάππεσ᾽ ἀπ᾽ εὐεργέος δίφρου, λίπε δ᾽ ὀστέα θυμός.</p>
<p><a>Π744</a> τὸν δ᾽ ἐπικερτομέων προσέφης Πατρόκλεες ἱππεῦ:</p>
<p><a>Π745</a> ὢ πόποι ἦ μάλ᾽ ἐλαφρὸς ἀνήρ, ὡς ῥεῖα κυβιστᾷ.</p>
<p><a>Π746</a> εἰ δή που καὶ πόντῳ ἐν ἰχθυόεντι γένοιτο,</p>
<p><a>Π747</a> πολλοὺς ἂν κορέσειεν ἀνὴρ ὅδε τήθεα διφῶν</p>
<p><a>Π748</a> νηὸς ἀποθρῴσκων, εἰ καὶ δυσπέμφελος εἴη,</p>
<p><a>Π749</a> ὡς νῦν ἐν πεδίῳ ἐξ ἵππων ῥεῖα κυβιστᾷ.</p>
<p><a>Π750</a> ἦ ῥα καὶ ἐν Τρώεσσι κυβιστητῆρες ἔασιν.</p>
<p><a>Π751</a> ὣς εἰπὼν ἐπὶ Κεβριόνῃ ἥρωϊ βεβήκει</p>
<p><a>Π752</a> οἶμα λέοντος ἔχων, ὅς τε σταθμοὺς κεραΐζων</p>
<p><a>Π753</a> ἔβλητο πρὸς στῆθος, ἑή τέ μιν ὤλεσεν ἀλκή:</p>
<p><a>Π754</a> ὣς ἐπὶ Κεβριόνῃ Πατρόκλεες ἆλσο μεμαώς.</p>
<p><a>Π755</a> Ἕκτωρ δ᾽ αὖθ᾽ ἑτέρωθεν ἀφ᾽ ἵππων ἆλτο χαμᾶζε.</p>
<p><a>Π756</a> τὼ περὶ Κεβριόναο λέονθ᾽ ὣς δηρινθήτην,</p>
<p><a>Π757</a> ὥ τ᾽ ὄρεος κορυφῇσι περὶ κταμένης ἐλάφοιο</p>
<p><a>Π758</a> ἄμφω πεινάοντε μέγα φρονέοντε μάχεσθον:</p>
<p><a>Π759</a> ὣς περὶ Κεβριόναο δύω μήστωρες ἀϋτῆς</p>
<p><a>Π760</a> Πάτροκλός τε Μενοιτιάδης καὶ φαίδιμος Ἕκτωρ</p>
<p><a>Π761</a> ἵεντ᾽ ἀλλήλων ταμέειν χρόα νηλέϊ χαλκῷ.</p>
<p><a>Π762</a> Ἕκτωρ μὲν κεφαλῆφιν ἐπεὶ λάβεν οὐχὶ μεθίει:</p>
<p><a>Π763</a> Πάτροκλος δ᾽ ἑτέρωθεν ἔχεν ποδός: οἳ δὲ δὴ ἄλλοι</p>
<p><a>Π764</a> Τρῶες καὶ Δαναοὶ σύναγον κρατερὴν ὑσμίνην.</p>
<p><a>Π765</a> ὡς δ᾽ Εὖρός τε Νότος τ᾽ ἐριδαίνετον ἀλλήλοιιν</p>
<p><a>Π766</a> οὔρεος ἐν βήσσῃς βαθέην πελεμιζέμεν ὕλην</p>
<p><a>Π767</a> φηγόν τε μελίην τε τανύφλοιόν τε κράνειαν,</p>
<p><a>Π768</a> αἵ τε πρὸς ἀλλήλας ἔβαλον τανυήκεας ὄζους</p>
<p><a>Π769</a> ἠχῇ θεσπεσίῃ, πάταγος δέ τε ἀγνυμενάων,</p>
<p><a>Π770</a> ὣς Τρῶες καὶ Ἀχαιοὶ ἐπ᾽ ἀλλήλοισι θορόντες</p>
<p><a>Π771</a> δῄουν, οὐδ᾽ ἕτεροι μνώοντ᾽ ὀλοοῖο φόβοιο.</p>
<p><a>Π772</a> πολλὰ δὲ Κεβριόνην ἀμφ᾽ ὀξέα δοῦρα πεπήγει</p>
<p><a>Π773</a> ἰοί τε πτερόεντες ἀπὸ νευρῆφι θορόντες,</p>
<p><a>Π774</a> πολλὰ δὲ χερμάδια μεγάλ᾽ ἀσπίδας ἐστυφέλιξαν</p>
<p><a>Π775</a> μαρναμένων ἀμφ᾽ αὐτόν: ὃ δ᾽ ἐν στροφάλιγγι κονίης</p>
<p><a>Π776</a> κεῖτο μέγας μεγαλωστί, λελασμένος ἱπποσυνάων.</p>
<p><a>Π777</a> ὄφρα μὲν Ἠέλιος μέσον οὐρανὸν ἀμφιβεβήκει,</p>
<p><a>Π778</a> τόφρα μάλ᾽ ἀμφοτέρων βέλε᾽ ἥπτετο, πῖπτε δὲ λαός:</p>
<p><a>Π779</a> ἦμος δ᾽ Ἠέλιος μετενίσετο βουλυτὸν δέ,</p>
<p><a>Π780</a> καὶ τότε δή ῥ᾽ ὑπὲρ αἶσαν Ἀχαιοὶ φέρτεροι ἦσαν.</p>
<p><a>Π781</a> ἐκ μὲν Κεβριόνην βελέων ἥρωα ἔρυσσαν</p>
<p><a>Π782</a> Τρώων ἐξ ἐνοπῆς, καὶ ἀπ᾽ ὤμων τεύχε᾽ ἕλοντο,</p>
<p><a>Π783</a> Πάτροκλος δὲ Τρωσὶ κακὰ φρονέων ἐνόρουσε.</p>
<p><a>Π784</a> τρὶς μὲν ἔπειτ᾽ ἐπόρουσε θοῷ ἀτάλαντος Ἄρηϊ</p>
<p><a>Π785</a> σμερδαλέα ἰάχων, τρὶς δ᾽ ἐννέα φῶτας ἔπεφνεν.</p>
<p><a>Π786</a> ἀλλ᾽ ὅτε δὴ τὸ τέταρτον ἐπέσσυτο δαίμονι ἶσος,</p>
<p><a>Π787</a> ἔνθ᾽ ἄρα τοι Πάτροκλε φάνη βιότοιο τελευτή:</p>
<p><a>Π788</a> ἤντετο γάρ τοι Φοῖβος ἐνὶ κρατερῇ ὑσμίνῃ</p>
<p><a>Π789</a> δεινός: ὃ μὲν τὸν ἰόντα κατὰ κλόνον οὐκ ἐνόησεν,</p>
<p><a>Π790</a> ἠέρι γὰρ πολλῇ κεκαλυμμένος ἀντεβόλησε:</p>
<p><a>Π791</a> στῆ δ᾽ ὄπιθεν, πλῆξεν δὲ μετάφρενον εὐρέε τ᾽ ὤμω</p>
<p><a>Π792</a> χειρὶ καταπρηνεῖ, στρεφεδίνηθεν δέ οἱ ὄσσε.</p>
<p><a>Π793</a> τοῦ δ᾽ ἀπὸ μὲν κρατὸς κυνέην βάλε Φοῖβος Ἀπόλλων:</p>
<p><a>Π794</a> ἣ δὲ κυλινδομένη καναχὴν ἔχε ποσσὶν ὑφ᾽ ἵππων</p>
<p><a>Π795</a> αὐλῶπις τρυφάλεια, μιάνθησαν δὲ ἔθειραι</p>
<p><a>Π796</a> αἵματι καὶ κονίῃσι: πάρος γε μὲν οὐ θέμις ἦεν</p>
<p><a>Π797</a> ἱππόκομον πήληκα μιαίνεσθαι κονίῃσιν,</p>
<p><a>Π798</a> ἀλλ᾽ ἀνδρὸς θείοιο κάρη χαρίεν τε μέτωπον</p>
<p><a>Π799</a> ῥύετ᾽ Ἀχιλλῆος: τότε δὲ Ζεὺς Ἕκτορι δῶκεν</p>
<p><a>Π800</a> ᾗ κεφαλῇ φορέειν, σχεδόθεν δέ οἱ ἦεν ὄλεθρος.</p>
<p><a>Π801</a> πᾶν δέ οἱ ἐν χείρεσσιν ἄγη δολιχόσκιον ἔγχος</p>
<p><a>Π802</a> βριθὺ μέγα στιβαρὸν κεκορυθμένον: αὐτὰρ ἀπ᾽ ὤμων</p>
<p><a>Π803</a> ἀσπὶς σὺν τελαμῶνι χαμαὶ πέσε τερμιόεσσα.</p>
<p><a>Π804</a> λῦσε δέ οἱ θώρηκα ἄναξ Διὸς υἱὸς Ἀπόλλων.</p>
<p><a>Π805</a> τὸν δ᾽ ἄτη φρένας εἷλε, λύθεν δ᾽ ὑπὸ φαίδιμα γυῖα,</p>
<p><a>Π806</a> στῆ δὲ ταφών: ὄπιθεν δὲ μετάφρενον ὀξέϊ δουρὶ</p>
<p><a>Π807</a> ὤμων μεσσηγὺς σχεδόθεν βάλε Δάρδανος ἀνὴρ</p>
<p><a>Π808</a> Πανθοΐδης Εὔφορβος, ὃς ἡλικίην ἐκέκαστο</p>
<p><a>Π809</a> ἔγχεΐ θ᾽ ἱπποσύνῃ τε πόδεσσί τε καρπαλίμοισι:</p>
<p><a>Π810</a> καὶ γὰρ δὴ τότε φῶτας ἐείκοσι βῆσεν ἀφ᾽ ἵππων</p>
<p><a>Π811</a> πρῶτ᾽ ἐλθὼν σὺν ὄχεσφι διδασκόμενος πολέμοιο:</p>
<p><a>Π812</a> ὅς τοι πρῶτος ἐφῆκε βέλος Πατρόκλεες ἱππεῦ</p>
<p><a>Π813</a> οὐδὲ δάμασσ᾽: ὃ μὲν αὖτις ἀνέδραμε, μίκτο δ᾽ ὁμίλῳ,</p>
<p><a>Π814</a> ἐκ χροὸς ἁρπάξας δόρυ μείλινον, οὐδ᾽ ὑπέμεινε</p>
<p><a>Π815</a> Πάτροκλον γυμνόν περ ἐόντ᾽ ἐν δηϊοτῆτι.</p>
<p><a>Π816</a> Πάτροκλος δὲ θεοῦ πληγῇ καὶ δουρὶ δαμασθεὶς</p>
<p><a>Π817</a> ἂψ ἑτάρων εἰς ἔθνος ἐχάζετο κῆρ᾽ ἀλεείνων.</p>
<p><a>Π818</a> Ἕκτωρ δ᾽ ὡς εἶδεν Πατροκλῆα μεγάθυμον</p>
<p><a>Π819</a> ἂψ ἀναχαζόμενον βεβλημένον ὀξέϊ χαλκῷ,</p>
<p><a>Π820</a> ἀγχίμολόν ῥά οἱ ἦλθε κατὰ στίχας, οὖτα δὲ δουρὶ</p>
<p><a>Π821</a> νείατον ἐς κενεῶνα, διὰ πρὸ δὲ χαλκὸν ἔλασσε:</p>
<p><a>Π822</a> δούπησεν δὲ πεσών, μέγα δ᾽ ἤκαχε λαὸν Ἀχαιῶν:</p>
<p><a>Π823</a> ὡς δ᾽ ὅτε σῦν ἀκάμαντα λέων ἐβιήσατο χάρμῃ,</p>
<p><a>Π824</a> ὥ τ᾽ ὄρεος κορυφῇσι μέγα φρονέοντε μάχεσθον</p>
<p><a>Π825</a> πίδακος ἀμφ᾽ ὀλίγης: ἐθέλουσι δὲ πιέμεν ἄμφω:</p>
<p><a>Π826</a> πολλὰ δέ τ᾽ ἀσθμαίνοντα λέων ἐδάμασσε βίηφιν:</p>
<p><a>Π827</a> ὣς πολέας πεφνόντα Μενοιτίου ἄλκιμον υἱὸν</p>
<p><a>Π828</a> Ἕκτωρ Πριαμίδης σχεδὸν ἔγχεϊ θυμὸν ἀπηύρα,</p>
<p><a>Π829</a> καί οἱ ἐπευχόμενος ἔπεα πτερόεντα προσηύδα:</p>
<p><a>Π830</a> Πάτροκλ᾽ ἦ που ἔφησθα πόλιν κεραϊξέμεν ἁμήν,</p>
<p><a>Π831</a> Τρωϊάδας δὲ γυναῖκας ἐλεύθερον ἦμαρ ἀπούρας</p>
<p><a>Π832</a> ἄξειν ἐν νήεσσι φίλην ἐς πατρίδα γαῖαν</p>
<p><a>Π833</a> νήπιε: τάων δὲ πρόσθ᾽ Ἕκτορος ὠκέες ἵπποι</p>
<p><a>Π834</a> ποσσὶν ὀρωρέχαται πολεμίζειν: ἔγχεϊ δ᾽ αὐτὸς</p>
<p><a>Π835</a> Τρωσὶ φιλοπτολέμοισι μεταπρέπω, ὅ σφιν ἀμύνω</p>
<p><a>Π836</a> ἦμαρ ἀναγκαῖον: σὲ δέ τ᾽ ἐνθάδε γῦπες ἔδονται.</p>
<p><a>Π837</a> ἆ δείλ᾽, οὐδέ τοι ἐσθλὸς ἐὼν χραίσμησεν Ἀχιλλεύς,</p>
<p><a>Π838</a> ὅς πού τοι μάλα πολλὰ μένων ἐπετέλλετ᾽ ἰόντι:</p>
<p><a>Π839</a> μή μοι πρὶν ἰέναι Πατρόκλεες ἱπποκέλευθε</p>
<p><a>Π840</a> νῆας ἔπι γλαφυρὰς πρὶν Ἕκτορος ἀνδροφόνοιο</p>
<p><a>Π841</a> αἱματόεντα χιτῶνα περὶ στήθεσσι δαΐξαι.</p>
<p><a>Π842</a> ὥς πού σε προσέφη, σοὶ δὲ φρένας ἄφρονι πεῖθε.</p>
<p><a>Π843</a> τὸν δ᾽ ὀλιγοδρανέων προσέφης Πατρόκλεες ἱππεῦ:</p>
<p><a>Π844</a> ἤδη νῦν Ἕκτορ μεγάλ᾽ εὔχεο: σοὶ γὰρ ἔδωκε</p>
<p><a>Π845</a> νίκην Ζεὺς Κρονίδης καὶ Ἀπόλλων, οἵ με δάμασσαν</p>
<p><a>Π846</a> ῥηιδίως: αὐτοὶ γὰρ ἀπ᾽ ὤμων τεύχε᾽ ἕλοντο.</p>
<p><a>Π847</a> τοιοῦτοι δ᾽ εἴ πέρ μοι ἐείκοσιν ἀντεβόλησαν,</p>
<p><a>Π848</a> πάντές κ᾽ αὐτόθ᾽ ὄλοντο ἐμῷ ὑπὸ δουρὶ δαμέντες.</p>
<p><a>Π849</a> ἀλλά με μοῖρ᾽ ὀλοὴ καὶ Λητοῦς ἔκτανεν υἱός,</p>
<p><a>Π850</a> ἀνδρῶν δ᾽ Εὔφορβος: σὺ δέ με τρίτος ἐξεναρίζεις.</p>
<p><a>Π851</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>Π852</a> οὔ θην οὐδ᾽ αὐτὸς δηρὸν βέῃ, ἀλλά τοι ἤδη</p>
<p><a>Π853</a> ἄγχι παρέστηκεν θάνατος καὶ μοῖρα κραταιὴ</p>
<p><a>Π854</a> χερσὶ δαμέντ᾽ Ἀχιλῆος ἀμύμονος Αἰακίδαο.</p>
<p><a>Π855</a> ὣς ἄρα μιν εἰπόντα τέλος θανάτοιο κάλυψε:</p>
<p><a>Π856</a> ψυχὴ δ᾽ ἐκ ῥεθέων πταμένη Ἄϊδος δὲ βεβήκει</p>
<p><a>Π857</a> ὃν πότμον γοόωσα λιποῦσ᾽ ἀνδροτῆτα καὶ ἥβην.</p>
<p><a>Π858</a> τὸν καὶ τεθνηῶτα προσηύδα φαίδιμος Ἕκτωρ:</p>
<p><a>Π859</a> Πατρόκλεις τί νύ μοι μαντεύεαι αἰπὺν ὄλεθρον;</p>
<p><a>Π860</a> τίς δ᾽ οἶδ᾽ εἴ κ᾽ Ἀχιλεὺς Θέτιδος πάϊς ἠϋκόμοιο</p>
<p><a>Π861</a> φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;</p>
<p><a>Π862</a> ὣς ἄρα φωνήσας δόρυ χάλκεον ἐξ ὠτειλῆς</p>
<p><a>Π863</a> εἴρυσε λὰξ προσβάς, τὸν δ᾽ ὕπτιον ὦσ᾽ ἀπὸ δουρός.</p>
<p><a>Π864</a> αὐτίκα δὲ ξὺν δουρὶ μετ᾽ Αὐτομέδοντα βεβήκει</p>
<p><a>Π865</a> ἀντίθεον θεράποντα ποδώκεος Αἰακίδαο:</p>
<p><a>Π866</a> ἵετο γὰρ βαλέειν: τὸν δ᾽ ἔκφερον ὠκέες ἵπποι</p>
<p><a>Π867</a> ἄμβροτοι, οὓς Πηλῆϊ θεοὶ δόσαν ἀγλαὰ δῶρα.</p>
<h4 class="C2">Book 17</h4><p><a>Ρ1</a> οὐδ᾽ ἔλαθ᾽ Ἀτρέος υἱὸν ἀρηΐφιλον Μενέλαον</p>
<p><a>Ρ2</a> Πάτροκλος Τρώεσσι δαμεὶς ἐν δηϊοτῆτι.</p>
<p><a>Ρ3</a> βῆ δὲ διὰ προμάχων κεκορυθμένος αἴθοπι χαλκῷ,</p>
<p><a>Ρ4</a> ἀμφὶ δ᾽ ἄρ᾽ αὐτῷ βαῖν᾽ ὥς τις περὶ πόρτακι μήτηρ</p>
<p><a>Ρ5</a> πρωτοτόκος κινυρὴ οὐ πρὶν εἰδυῖα τόκοιο:</p>
<p><a>Ρ6</a> ὣς περὶ Πατρόκλῳ βαῖνε ξανθὸς Μενέλαος.</p>
<p><a>Ρ7</a> πρόσθε δέ οἱ δόρυ τ᾽ ἔσχε καὶ ἀσπίδα πάντοσ᾽ ἐΐσην,</p>
<p><a>Ρ8</a> τὸν κτάμεναι μεμαὼς ὅς τις τοῦ γ᾽ ἀντίος ἔλθοι.</p>
<p><a>Ρ9</a> οὐδ᾽ ἄρα Πάνθου υἱὸς ἐϋμμελίης ἀμέλησε</p>
<p><a>Ρ10</a> Πατρόκλοιο πεσόντος ἀμύμονος: ἄγχι δ᾽ ἄρ᾽ αὐτοῦ</p>
<p><a>Ρ11</a> ἔστη, καὶ προσέειπεν ἀρηΐφιλον Μενέλαον:</p>
<p><a>Ρ12</a> Ἀτρεΐδη Μενέλαε διοτρεφὲς ὄρχαμε λαῶν</p>
<p><a>Ρ13</a> χάζεο, λεῖπε δὲ νεκρόν, ἔα δ᾽ ἔναρα βροτόεντα:</p>
<p><a>Ρ14</a> οὐ γάρ τις πρότερος Τρώων κλειτῶν τ᾽ ἐπικούρων</p>
<p><a>Ρ15</a> Πάτροκλον βάλε δουρὶ κατὰ κρατερὴν ὑσμίνην:</p>
<p><a>Ρ16</a> τώ με ἔα κλέος ἐσθλὸν ἐνὶ Τρώεσσιν ἀρέσθαι,</p>
<p><a>Ρ17</a> μή σε βάλω, ἀπὸ δὲ μελιηδέα θυμὸν ἕλωμαι.</p>
<p><a>Ρ18</a> τὸν δὲ μέγ᾽ ὀχθήσας προσέφη ξανθὸς Μενέλαος:</p>
<p><a>Ρ19</a> Ζεῦ πάτερ οὐ μὲν καλὸν ὑπέρβιον εὐχετάασθαι.</p>
<p><a>Ρ20</a> οὔτ᾽ οὖν παρδάλιος τόσσον μένος οὔτε λέοντος</p>
<p><a>Ρ21</a> οὔτε συὸς κάπρου ὀλοόφρονος, οὗ τε μέγιστος</p>
<p><a>Ρ22</a> θυμὸς ἐνὶ στήθεσσι περὶ σθένεϊ βλεμεαίνει,</p>
<p><a>Ρ23</a> ὅσσον Πάνθου υἷες ἐϋμμελίαι φρονέουσιν.</p>
<p><a>Ρ24</a> οὐδὲ μὲν οὐδὲ βίη Ὑπερήνορος ἱπποδάμοιο</p>
<p><a>Ρ25</a> ἧς ἥβης ἀπόνηθ᾽, ὅτε μ᾽ ὤνατο καί μ᾽ ὑπέμεινε</p>
<p><a>Ρ26</a> καί μ᾽ ἔφατ᾽ ἐν Δαναοῖσιν ἐλέγχιστον πολεμιστὴν</p>
<p><a>Ρ27</a> ἔμμεναι: οὐδέ ἕ φημι πόδεσσί γε οἷσι κιόντα</p>
<p><a>Ρ28</a> εὐφρῆναι ἄλοχόν τε φίλην κεδνούς τε τοκῆας.</p>
<p><a>Ρ29</a> ὥς θην καὶ σὸν ἐγὼ λύσω μένος εἴ κέ μευ ἄντα</p>
<p><a>Ρ30</a> στήῃς: ἀλλά σ᾽ ἔγωγ᾽ ἀναχωρήσαντα κελεύω</p>
<p><a>Ρ31</a> ἐς πληθὺν ἰέναι, μηδ᾽ ἀντίος ἵστασ᾽ ἐμεῖο</p>
<p><a>Ρ32</a> πρίν τι κακὸν παθέειν: ῥεχθὲν δέ τε νήπιος ἔγνω.</p>
<p><a>Ρ33</a> ὣς φάτο, τὸν δ᾽ οὐ πεῖθεν: ἀμειβόμενος δὲ προσηύδα:</p>
<p><a>Ρ34</a> νῦν μὲν δὴ Μενέλαε διοτρεφὲς ἦ μάλα τείσεις</p>
<p><a>Ρ35</a> γνωτὸν ἐμὸν τὸν ἔπεφνες, ἐπευχόμενος δ᾽ ἀγορεύεις,</p>
<p><a>Ρ36</a> χήρωσας δὲ γυναῖκα μυχῷ θαλάμοιο νέοιο,</p>
<p><a>Ρ37</a> ἀρητὸν δὲ τοκεῦσι γόον καὶ πένθος ἔθηκας.</p>
<p><a>Ρ38</a> ἦ κέ σφιν δειλοῖσι γόου κατάπαυμα γενοίμην</p>
<p><a>Ρ39</a> εἴ κεν ἐγὼ κεφαλήν τε τεὴν καὶ τεύχε᾽ ἐνείκας</p>
<p><a>Ρ40</a> Πάνθῳ ἐν χείρεσσι βάλω καὶ Φρόντιδι δίῃ.</p>
<p><a>Ρ41</a> ἀλλ᾽ οὐ μὰν ἔτι δηρὸν ἀπείρητος πόνος ἔσται</p>
<p><a>Ρ42</a> οὐδ᾽ ἔτ᾽ ἀδήριτος ἤτ᾽ ἀλκῆς ἤτε φόβοιο.</p>
<p><a>Ρ43</a> ὣς εἰπὼν οὔτησε κατ᾽ ἀσπίδα πάντοσ᾽ ἐΐσην:</p>
<p><a>Ρ44</a> οὐδ᾽ ἔρρηξεν χαλκός, ἀνεγνάμφθη δέ οἱ αἰχμὴ</p>
<p><a>Ρ45</a> ἀσπίδ᾽ ἐνὶ κρατερῇ: ὃ δὲ δεύτερος ὄρνυτο χαλκῷ</p>
<p><a>Ρ46</a> Ἀτρεΐδης Μενέλαος ἐπευξάμενος Διὶ πατρί:</p>
<p><a>Ρ47</a> ἂψ δ᾽ ἀναχαζομένοιο κατὰ στομάχοιο θέμεθλα</p>
<p><a>Ρ48</a> νύξ᾽, ἐπὶ δ᾽ αὐτὸς ἔρεισε βαρείῃ χειρὶ πιθήσας:</p>
<p><a>Ρ49</a> ἀντικρὺ δ᾽ ἁπαλοῖο δι᾽ αὐχένος ἤλυθ᾽ ἀκωκή,</p>
<p><a>Ρ50</a> δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</p>
<p><a>Ρ51</a> αἵματί οἱ δεύοντο κόμαι Χαρίτεσσιν ὁμοῖαι</p>
<p><a>Ρ52</a> πλοχμοί θ᾽, οἳ χρυσῷ τε καὶ ἀργύρῳ ἐσφήκωντο.</p>
<p><a>Ρ53</a> οἷον δὲ τρέφει ἔρνος ἀνὴρ ἐριθηλὲς ἐλαίης</p>
<p><a>Ρ54</a> χώρῳ ἐν οἰοπόλῳ, ὅθ᾽ ἅλις ἀναβέβροχεν ὕδωρ,</p>
<p><a>Ρ55</a> καλὸν τηλεθάον: τὸ δέ τε πνοιαὶ δονέουσι</p>
<p><a>Ρ56</a> παντοίων ἀνέμων, καί τε βρύει ἄνθεϊ λευκῷ:</p>
<p><a>Ρ57</a> ἐλθὼν δ᾽ ἐξαπίνης ἄνεμος σὺν λαίλαπι πολλῇ</p>
<p><a>Ρ58</a> βόθρου τ᾽ ἐξέστρεψε καὶ ἐξετάνυσσ᾽ ἐπὶ γαίῃ:</p>
<p><a>Ρ59</a> τοῖον Πάνθου υἱὸν ἐϋμμελίην Εὔφορβον</p>
<p><a>Ρ60</a> Ἀτρεΐδης Μενέλαος ἐπεὶ κτάνε τεύχε᾽ ἐσύλα.</p>
<p><a>Ρ61</a> ὡς δ᾽ ὅτε τίς τε λέων ὀρεσίτροφος ἀλκὶ πεποιθὼς</p>
<p><a>Ρ62</a> βοσκομένης ἀγέλης βοῦν ἁρπάσῃ ἥ τις ἀρίστη:</p>
<p><a>Ρ63</a> τῆς δ᾽ ἐξ αὐχέν᾽ ἔαξε λαβὼν κρατεροῖσιν ὀδοῦσι</p>
<p><a>Ρ64</a> πρῶτον, ἔπειτα δέ θ᾽ αἷμα καὶ ἔγκατα πάντα λαφύσσει</p>
<p><a>Ρ65</a> δῃῶν: ἀμφὶ δὲ τόν γε κύνες τ᾽ ἄνδρές τε νομῆες</p>
<p><a>Ρ66</a> πολλὰ μάλ᾽ ἰύζουσιν ἀπόπροθεν οὐδ᾽ ἐθέλουσιν</p>
<p><a>Ρ67</a> ἀντίον ἐλθέμεναι: μάλα γὰρ χλωρὸν δέος αἱρεῖ:</p>
<p><a>Ρ68</a> ὣς τῶν οὔ τινι θυμὸς ἐνὶ στήθεσσιν ἐτόλμα</p>
<p><a>Ρ69</a> ἀντίον ἐλθέμεναι Μενελάου κυδαλίμοιο.</p>
<p><a>Ρ70</a> ἔνθά κε ῥεῖα φέροι κλυτὰ τεύχεα Πανθοΐδαο</p>
<p><a>Ρ71</a> Ἀτρεΐδης, εἰ μή οἱ ἀγάσσατο Φοῖβος Ἀπόλλων,</p>
<p><a>Ρ72</a> ὅς ῥά οἱ Ἕκτορ᾽ ἐπῶρσε θοῷ ἀτάλαντον Ἄρηϊ</p>
<p><a>Ρ73</a> ἀνέρι εἰσάμενος Κικόνων ἡγήτορι Μέντῃ:</p>
<p><a>Ρ74</a> καί μιν φωνήσας ἔπεα πτερόεντα προσηύδα:</p>
<p><a>Ρ75</a> Ἕκτορ νῦν σὺ μὲν ὧδε θέεις ἀκίχητα διώκων</p>
<p><a>Ρ76</a> ἵππους Αἰακίδαο δαΐφρονος: οἳ δ᾽ ἀλεγεινοὶ</p>
<p><a>Ρ77</a> ἀνδράσι γε θνητοῖσι δαμήμεναι ἠδ᾽ ὀχέεσθαι</p>
<p><a>Ρ78</a> ἄλλῳ γ᾽ ἢ Ἀχιλῆϊ, τὸν ἀθανάτη τέκε μήτηρ.</p>
<p><a>Ρ79</a> τόφρα δέ τοι Μενέλαος ἀρήϊος Ἀτρέος υἱὸς</p>
<p><a>Ρ80</a> Πατρόκλῳ περιβὰς Τρώων τὸν ἄριστον ἔπεφνε</p>
<p><a>Ρ81</a> Πανθοΐδην Εὔφορβον, ἔπαυσε δὲ θούριδος ἀλκῆς.</p>
<p><a>Ρ82</a> ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,</p>
<p><a>Ρ83</a> Ἕκτορα δ᾽ αἰνὸν ἄχος πύκασε φρένας ἀμφὶ μελαίνας:</p>
<p><a>Ρ84</a> πάπτηνεν δ᾽ ἄρ᾽ ἔπειτα κατὰ στίχας, αὐτίκα δ᾽ ἔγνω</p>
<p><a>Ρ85</a> τὸν μὲν ἀπαινύμενον κλυτὰ τεύχεα, τὸν δ᾽ ἐπὶ γαίῃ</p>
<p><a>Ρ86</a> κείμενον: ἔρρει δ᾽ αἷμα κατ᾽ οὐταμένην ὠτειλήν.</p>
<p><a>Ρ87</a> βῆ δὲ διὰ προμάχων κεκορυθμένος αἴθοπι χαλκῷ</p>
<p><a>Ρ88</a> ὀξέα κεκλήγων φλογὶ εἴκελος Ἡφαίστοιο</p>
<p><a>Ρ89</a> ἀσβέστῳ: οὐδ᾽ υἱὸν λάθεν Ἀτρέος ὀξὺ βοήσας:</p>
<p><a>Ρ90</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Ρ91</a> ὤ μοι ἐγὼν εἰ μέν κε λίπω κάτα τεύχεα καλὰ</p>
<p><a>Ρ92</a> Πάτροκλόν θ᾽, ὃς κεῖται ἐμῆς ἕνεκ᾽ ἐνθάδε τιμῆς,</p>
<p><a>Ρ93</a> μή τίς μοι Δαναῶν νεμεσήσεται ὅς κεν ἴδηται.</p>
<p><a>Ρ94</a> εἰ δέ κεν Ἕκτορι μοῦνος ἐὼν καὶ Τρωσὶ μάχωμαι</p>
<p><a>Ρ95</a> αἰδεσθείς, μή πώς με περιστήωσ᾽ ἕνα πολλοί:</p>
<p><a>Ρ96</a> Τρῶας δ᾽ ἐνθάδε πάντας ἄγει κορυθαίολος Ἕκτωρ.</p>
<p><a>Ρ97</a> ἀλλὰ τί ἤ μοι ταῦτα φίλος διελέξατο θυμός;</p>
<p><a>Ρ98</a> ὁππότ᾽ ἀνὴρ ἐθέλῃ πρὸς δαίμονα φωτὶ μάχεσθαι</p>
<p><a>Ρ99</a> ὅν κε θεὸς τιμᾷ, τάχα οἱ μέγα πῆμα κυλίσθη.</p>
<p><a>Ρ100</a> τώ μ᾽ οὔ τις Δαναῶν νεμεσήσεται ὅς κεν ἴδηται</p>
<p><a>Ρ101</a> Ἕκτορι χωρήσαντ᾽, ἐπεὶ ἐκ θεόφιν πολεμίζει.</p>
<p><a>Ρ102</a> εἰ δέ που Αἴαντός γε βοὴν ἀγαθοῖο πυθοίμην,</p>
<p><a>Ρ103</a> ἄμφω κ᾽ αὖτις ἰόντες ἐπιμνησαίμεθα χάρμης</p>
<p><a>Ρ104</a> καὶ πρὸς δαίμονά περ, εἴ πως ἐρυσαίμεθα νεκρὸν</p>
<p><a>Ρ105</a> Πηλεΐδῃ Ἀχιλῆϊ: κακῶν δέ κε φέρτατον εἴη.</p>
<p><a>Ρ106</a> εἷος ὁ ταῦθ᾽ ὅρμαινε κατὰ φρένα καὶ κατὰ θυμὸν</p>
<p><a>Ρ107</a> τόφρα δ᾽ ἐπὶ Τρώων στίχες ἤλυθον: ἦρχε δ᾽ ἄρ᾽ Ἕκτωρ.</p>
<p><a>Ρ108</a> αὐτὰρ ὅ γ᾽ ἐξοπίσω ἀνεχάζετο, λεῖπε δὲ νεκρὸν</p>
<p><a>Ρ109</a> ἐντροπαλιζόμενος ὥς τε λὶς ἠϋγένειος,</p>
<p><a>Ρ110</a> ὅν ῥα κύνες τε καὶ ἄνδρες ἀπὸ σταθμοῖο δίωνται</p>
<p><a>Ρ111</a> ἔγχεσι καὶ φωνῇ: τοῦ δ᾽ ἐν φρεσὶν ἄλκιμον ἦτορ</p>
<p><a>Ρ112</a> παχνοῦται, ἀέκων δέ τ᾽ ἔβη ἀπὸ μεσσαύλοιο:</p>
<p><a>Ρ113</a> ὣς ἀπὸ Πατρόκλοιο κίε ξανθὸς Μενέλαος.</p>
<p><a>Ρ114</a> στῆ δὲ μεταστρεφθεὶς ἐπεὶ ἵκετο ἔθνος ἑταίρων</p>
<p><a>Ρ115</a> παπταίνων Αἴαντα μέγαν Τελαμώνιον υἱόν.</p>
<p><a>Ρ116</a> τὸν δὲ μάλ᾽ αἶψ᾽ ἐνόησε μάχης ἐπ᾽ ἀριστερὰ πάσης</p>
<p><a>Ρ117</a> θαρσύνονθ᾽ ἑτάρους καὶ ἐποτρύνοντα μάχεσθαι:</p>
<p><a>Ρ118</a> θεσπέσιον γάρ σφιν φόβον ἔμβαλε Φοῖβος Ἀπόλλων:</p>
<p><a>Ρ119</a> βῆ δὲ θέειν, εἶθαρ δὲ παριστάμενος ἔπος ηὔδα.</p>
<p><a>Ρ120</a> Αἶαν δεῦρο πέπον, περὶ Πατρόκλοιο θανόντος</p>
<p><a>Ρ121</a> σπεύσομεν, αἴ κε νέκυν περ Ἀχιλλῆϊ προφέρωμεν</p>
<p><a>Ρ122</a> γυμνόν: ἀτὰρ τά γε τεύχε᾽ ἔχει κορυθαίολος Ἕκτωρ.</p>
<p><a>Ρ123</a> ὣς ἔφατ᾽, Αἴαντι δὲ δαΐφρονι θυμὸν ὄρινε:</p>
<p><a>Ρ124</a> βῆ δὲ διὰ προμάχων, ἅμα δὲ ξανθὸς Μενέλαος.</p>
<p><a>Ρ125</a> Ἕκτωρ μὲν Πάτροκλον ἐπεὶ κλυτὰ τεύχε᾽ ἀπηύρα,</p>
<p><a>Ρ126</a> ἕλχ᾽ ἵν᾽ ἀπ᾽ ὤμοιιν κεφαλὴν τάμοι ὀξέϊ χαλκῷ,</p>
<p><a>Ρ127</a> τὸν δὲ νέκυν Τρῳῇσιν ἐρυσσάμενος κυσὶ δοίη.</p>
<p><a>Ρ128</a> Αἴας δ᾽ ἐγγύθεν ἦλθε φέρων σάκος ἠΰτε πύργον:</p>
<p><a>Ρ129</a> Ἕκτωρ δ᾽ ἂψ ἐς ὅμιλον ἰὼν ἀνεχάζεθ᾽ ἑταίρων,</p>
<p><a>Ρ130</a> ἐς δίφρον δ᾽ ἀνόρουσε: δίδου δ᾽ ὅ γε τεύχεα καλὰ</p>
<p><a>Ρ131</a> Τρωσὶ φέρειν προτὶ ἄστυ, μέγα κλέος ἔμμεναι αὐτῷ.</p>
<p><a>Ρ132</a> Αἴας δ᾽ ἀμφὶ Μενοιτιάδῃ σάκος εὐρὺ καλύψας</p>
<p><a>Ρ133</a> ἑστήκει ὥς τίς τε λέων περὶ οἷσι τέκεσσιν,</p>
<p><a>Ρ134</a> ᾧ ῥά τε νήπι᾽ ἄγοντι συναντήσωνται ἐν ὕλῃ</p>
<p><a>Ρ135</a> ἄνδρες ἐπακτῆρες: ὃ δέ τε σθένεϊ βλεμεαίνει,</p>
<p><a>Ρ136</a> πᾶν δέ τ᾽ ἐπισκύνιον κάτω ἕλκεται ὄσσε καλύπτων:</p>
<p><a>Ρ137</a> ὣς Αἴας περὶ Πατρόκλῳ ἥρωϊ βεβήκει.</p>
<p><a>Ρ138</a> Ἀτρεΐδης δ᾽ ἑτέρωθεν ἀρηΐφιλος Μενέλαος</p>
<p><a>Ρ139</a> ἑστήκει, μέγα πένθος ἐνὶ στήθεσσιν ἀέξων.</p>
<p><a>Ρ140</a> Γλαῦκος δ᾽ Ἱππολόχοιο πάϊς Λυκίων ἀγὸς ἀνδρῶν</p>
<p><a>Ρ141</a> Ἕκτορ᾽ ὑπόδρα ἰδὼν χαλεπῷ ἠνίπαπε μύθῳ:</p>
<p><a>Ρ142</a> Ἕκτορ εἶδος ἄριστε μάχης ἄρα πολλὸν ἐδεύεο.</p>
<p><a>Ρ143</a> ἦ σ᾽ αὔτως κλέος ἐσθλὸν ἔχει φύξηλιν ἐόντα.</p>
<p><a>Ρ144</a> φράζεο νῦν ὅππως κε πόλιν καὶ ἄστυ σαώσῃς</p>
<p><a>Ρ145</a> οἶος σὺν λαοῖς τοὶ Ἰλίῳ ἐγγεγάασιν:</p>
<p><a>Ρ146</a> οὐ γάρ τις Λυκίων γε μαχησόμενος Δαναοῖσιν</p>
<p><a>Ρ147</a> εἶσι περὶ πτόλιος, ἐπεὶ οὐκ ἄρα τις χάρις ἦεν</p>
<p><a>Ρ148</a> μάρνασθαι δηΐοισιν ἐπ᾽ ἀνδράσι νωλεμὲς αἰεί.</p>
<p><a>Ρ149</a> πῶς κε σὺ χείρονα φῶτα σαώσειας μεθ᾽ ὅμιλον</p>
<p><a>Ρ150</a> σχέτλι᾽, ἐπεὶ Σαρπηδόν᾽ ἅμα ξεῖνον καὶ ἑταῖρον</p>
<p><a>Ρ151</a> κάλλιπες Ἀργείοισιν ἕλωρ καὶ κύρμα γενέσθαι,</p>
<p><a>Ρ152</a> ὅς τοι πόλλ᾽ ὄφελος γένετο πτόλεΐ τε καὶ αὐτῷ</p>
<p><a>Ρ153</a> ζωὸς ἐών: νῦν δ᾽ οὔ οἱ ἀλαλκέμεναι κύνας ἔτλης.</p>
<p><a>Ρ154</a> τὼ νῦν εἴ τις ἐμοὶ Λυκίων ἐπιπείσεται ἀνδρῶν</p>
<p><a>Ρ155</a> οἴκαδ᾽ ἴμεν, Τροίῃ δὲ πεφήσεται αἰπὺς ὄλεθρος.</p>
<p><a>Ρ156</a> εἰ γὰρ νῦν Τρώεσσι μένος πολυθαρσὲς ἐνείη</p>
<p><a>Ρ157</a> ἄτρομον, οἷόν τ᾽ ἄνδρας ἐσέρχεται οἳ περὶ πάτρης</p>
<p><a>Ρ158</a> ἀνδράσι δυσμενέεσσι πόνον καὶ δῆριν ἔθεντο,</p>
<p><a>Ρ159</a> αἶψά κε Πάτροκλον ἐρυσαίμεθα Ἴλιον εἴσω.</p>
<p><a>Ρ160</a> εἰ δ᾽ οὗτος προτὶ ἄστυ μέγα Πριάμοιο ἄνακτος</p>
<p><a>Ρ161</a> ἔλθοι τεθνηὼς καί μιν ἐρυσαίμεθα χάρμης,</p>
<p><a>Ρ162</a> αἶψά κεν Ἀργεῖοι Σαρπηδόνος ἔντεα καλὰ</p>
<p><a>Ρ163</a> λύσειαν, καί κ᾽ αὐτὸν ἀγοίμεθα Ἴλιον εἴσω:</p>
<p><a>Ρ164</a> τοίου γὰρ θεράπων πέφατ᾽ ἀνέρος, ὃς μέγ᾽ ἄριστος</p>
<p><a>Ρ165</a> Ἀργείων παρὰ νηυσὶ καὶ ἀγχέμαχοι θεράποντες.</p>
<p><a>Ρ166</a> ἀλλὰ σύ γ᾽ Αἴαντος μεγαλήτορος οὐκ ἐτάλασσας</p>
<p><a>Ρ167</a> στήμεναι ἄντα κατ᾽ ὄσσε ἰδὼν δηΐων ἐν ἀϋτῇ,</p>
<p><a>Ρ168</a> οὐδ᾽ ἰθὺς μαχέσασθαι, ἐπεὶ σέο φέρτερός ἐστι.</p>
<p><a>Ρ169</a> τὸν δ᾽ ἄρ᾽ ὑπόδρα ἰδὼν προσέφη κορυθαίολος Ἕκτωρ:</p>
<p><a>Ρ170</a> Γλαῦκε τί ἢ δὲ σὺ τοῖος ἐὼν ὑπέροπλον ἔειπες;</p>
<p><a>Ρ171</a> ὢ πόποι ἦ τ᾽ ἐφάμην σὲ περὶ φρένας ἔμμεναι ἄλλων</p>
<p><a>Ρ172</a> τῶν ὅσσοι Λυκίην ἐριβώλακα ναιετάουσι:</p>
<p><a>Ρ173</a> νῦν δέ σευ ὠνοσάμην πάγχυ φρένας οἷον ἔειπες,</p>
<p><a>Ρ174</a> ὅς τέ με φῂς Αἴαντα πελώριον οὐχ ὑπομεῖναι.</p>
<p><a>Ρ175</a> οὔ τοι ἐγὼν ἔρριγα μάχην οὐδὲ κτύπον ἵππων:</p>
<p><a>Ρ176</a> ἀλλ᾽ αἰεί τε Διὸς κρείσσων νόος αἰγιόχοιο,</p>
<p><a>Ρ177</a> ὅς τε καὶ ἄλκιμον ἄνδρα φοβεῖ καὶ ἀφείλετο νίκην</p>
<p><a>Ρ178</a> ῥηϊδίως, ὁτὲ δ᾽ αὐτὸς ἐποτρύνει μαχέσασθαι.</p>
<p><a>Ρ179</a> ἀλλ᾽ ἄγε δεῦρο πέπον, παρ᾽ ἔμ᾽ ἵστασο καὶ ἴδε ἔργον,</p>
<p><a>Ρ180</a> ἠὲ πανημέριος κακὸς ἔσσομαι, ὡς ἀγορεύεις,</p>
<p><a>Ρ181</a> ἦ τινα καὶ Δαναῶν ἀλκῆς μάλα περ μεμαῶτα</p>
<p><a>Ρ182</a> σχήσω ἀμυνέμεναι περὶ Πατρόκλοιο θανόντος.</p>
<p><a>Ρ183</a> ὣς εἰπὼν Τρώεσσιν ἐκέκλετο μακρὸν ἀΰσας:</p>
<p><a>Ρ184</a> Τρῶες καὶ Λύκιοι καὶ Δάρδανοι ἀγχιμαχηταί,</p>
<p><a>Ρ185</a> ἀνέρες ἔστε φίλοι, μνήσασθε δὲ θούριδος ἀλκῆς,</p>
<p><a>Ρ186</a> ὄφρ᾽ ἂν ἐγὼν Ἀχιλῆος ἀμύμονος ἔντεα δύω</p>
<p><a>Ρ187</a> καλά, τὰ Πατρόκλοιο βίην ἐνάριξα κατακτάς.</p>
<p><a>Ρ188</a> ὣς ἄρα φωνήσας ἀπέβη κορυθαίολος Ἕκτωρ</p>
<p><a>Ρ189</a> δηΐου ἐκ πολέμοιο: θέων δ᾽ ἐκίχανεν ἑταίρους</p>
<p><a>Ρ190</a> ὦκα μάλ᾽ οὔ πω τῆλε ποσὶ κραιπνοῖσι μετασπών,</p>
<p><a>Ρ191</a> οἳ προτὶ ἄστυ φέρον κλυτὰ τεύχεα Πηλεΐωνος.</p>
<p><a>Ρ192</a> στὰς δ᾽ ἀπάνευθε μάχης πολυδακρύου ἔντε᾽ ἄμειβεν:</p>
<p><a>Ρ193</a> ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν</p>
<p><a>Ρ194</a> Τρωσὶ φιλοπτολέμοισιν, ὃ δ᾽ ἄμβροτα τεύχεα δῦνε</p>
<p><a>Ρ195</a> Πηλεΐδεω Ἀχιλῆος ἅ οἱ θεοὶ Οὐρανίωνες</p>
<p><a>Ρ196</a> πατρὶ φίλῳ ἔπορον: ὃ δ᾽ ἄρα ᾧ παιδὶ ὄπασσε</p>
<p><a>Ρ197</a> γηράς: ἀλλ᾽ οὐχ υἱὸς ἐν ἔντεσι πατρὸς ἐγήρα.</p>
<p><a>Ρ198</a> τὸν δ᾽ ὡς οὖν ἀπάνευθεν ἴδεν νεφεληγερέτα Ζεὺς</p>
<p><a>Ρ199</a> τεύχεσι Πηλεΐδαο κορυσσόμενον θείοιο,</p>
<p><a>Ρ200</a> κινήσας ῥα κάρη προτὶ ὃν μυθήσατο θυμόν:</p>
<p><a>Ρ201</a> ἆ δείλ᾽ οὐδέ τί τοι θάνατος καταθύμιός ἐστιν</p>
<p><a>Ρ202</a> ὃς δή τοι σχεδὸν εἶσι: σὺ δ᾽ ἄμβροτα τεύχεα δύνεις</p>
<p><a>Ρ203</a> ἀνδρὸς ἀριστῆος, τόν τε τρομέουσι καὶ ἄλλοι:</p>
<p><a>Ρ204</a> τοῦ δὴ ἑταῖρον ἔπεφνες ἐνηέα τε κρατερόν τε,</p>
<p><a>Ρ205</a> τεύχεα δ᾽ οὐ κατὰ κόσμον ἀπὸ κρατός τε καὶ ὤμων</p>
<p><a>Ρ206</a> εἵλευ: ἀτάρ τοι νῦν γε μέγα κράτος ἐγγυαλίξω,</p>
<p><a>Ρ207</a> τῶν ποινὴν ὅ τοι οὔ τι μάχης ἐκνοστήσαντι</p>
<p><a>Ρ208</a> δέξεται Ἀνδρομάχη κλυτὰ τεύχεα Πηλεΐωνος.</p>
<p><a>Ρ209</a> ἦ καὶ κυανέῃσιν ἐπ᾽ ὀφρύσι νεῦσε Κρονίων.</p>
<p><a>Ρ210</a> Ἕκτορι δ᾽ ἥρμοσε τεύχε᾽ ἐπὶ χροΐ, δῦ δέ μιν Ἄρης</p>
<p><a>Ρ211</a> δεινὸς ἐνυάλιος, πλῆσθεν δ᾽ ἄρα οἱ μέλε᾽ ἐντὸς</p>
<p><a>Ρ212</a> ἀλκῆς καὶ σθένεος: μετὰ δὲ κλειτοὺς ἐπικούρους</p>
<p><a>Ρ213</a> βῆ ῥα μέγα ἰάχων: ἰνδάλλετο δέ σφισι πᾶσι</p>
<p><a>Ρ214</a> τεύχεσι λαμπόμενος μεγαθύμου Πηλεΐωνος.</p>
<p><a>Ρ215</a> ὄτρυνεν δὲ ἕκαστον ἐποιχόμενος ἐπέεσσι</p>
<p><a>Ρ216</a> Μέσθλην τε Γλαῦκόν τε Μέδοντά τε Θερσίλοχόν τε</p>
<p><a>Ρ217</a> Ἀστεροπαῖόν τε Δεισήνορά θ᾽ Ἱππόθοόν τε</p>
<p><a>Ρ218</a> Φόρκυν τε Χρομίον τε καὶ Ἔννομον οἰωνιστήν:</p>
<p><a>Ρ219</a> τοὺς ὅ γ᾽ ἐποτρύνων ἔπεα πτερόεντα προσηύδα:</p>
<p><a>Ρ220</a> κέκλυτε μυρία φῦλα περικτιόνων ἐπικούρων:</p>
<p><a>Ρ221</a> οὐ γὰρ ἐγὼ πληθὺν διζήμενος οὐδὲ χατίζων</p>
<p><a>Ρ222</a> ἐνθάδ᾽ ἀφ᾽ ὑμετέρων πολίων ἤγειρα ἕκαστον,</p>
<p><a>Ρ223</a> ἀλλ᾽ ἵνα μοι Τρώων ἀλόχους καὶ νήπια τέκνα</p>
<p><a>Ρ224</a> προφρονέως ῥύοισθε φιλοπτολέμων ὑπ᾽ Ἀχαιῶν.</p>
<p><a>Ρ225</a> τὰ φρονέων δώροισι κατατρύχω καὶ ἐδωδῇ</p>
<p><a>Ρ226</a> λαούς, ὑμέτερον δὲ ἑκάστου θυμὸν ἀέξω.</p>
<p><a>Ρ227</a> τώ τις νῦν ἰθὺς τετραμμένος ἢ ἀπολέσθω</p>
<p><a>Ρ228</a> ἠὲ σαωθήτω: ἣ γὰρ πολέμου ὀαριστύς.</p>
<p><a>Ρ229</a> ὃς δέ κε Πάτροκλον καὶ τεθνηῶτά περ ἔμπης</p>
<p><a>Ρ230</a> Τρῶας ἐς ἱπποδάμους ἐρύσῃ, εἴξῃ δέ οἱ Αἴας,</p>
<p><a>Ρ231</a> ἥμισυ τῷ ἐνάρων ἀποδάσσομαι, ἥμισυ δ᾽ αὐτὸς</p>
<p><a>Ρ232</a> ἕξω ἐγώ: τὸ δέ οἱ κλέος ἔσσεται ὅσσον ἐμοί περ.</p>
<p><a>Ρ233</a> ὣς ἔφαθ᾽, οἳ δ᾽ ἰθὺς Δαναῶν βρίσαντες ἔβησαν</p>
<p><a>Ρ234</a> δούρατ᾽ ἀνασχόμενοι: μάλα δέ σφισιν ἔλπετο θυμὸς</p>
<p><a>Ρ235</a> νεκρὸν ὑπ᾽ Αἴαντος ἐρύειν Τελαμωνιάδαο</p>
<p><a>Ρ236</a> νήπιοι: ἦ τε πολέσσιν ἐπ᾽ αὐτῷ θυμὸν ἀπηύρα.</p>
<p><a>Ρ237</a> καὶ τότ᾽ ἄρ᾽ Αἴας εἶπε βοὴν ἀγαθὸν Μενέλαον:</p>
<p><a>Ρ238</a> ὦ πέπον ὦ Μενέλαε διοτρεφὲς οὐκέτι νῶϊ</p>
<p><a>Ρ239</a> ἔλπομαι αὐτώ περ νοστησέμεν ἐκ πολέμοιο.</p>
<p><a>Ρ240</a> οὔ τι τόσον νέκυος περιδείδια Πατρόκλοιο,</p>
<p><a>Ρ241</a> ὅς κε τάχα Τρώων κορέει κύνας ἠδ᾽ οἰωνούς,</p>
<p><a>Ρ242</a> ὅσσον ἐμῇ κεφαλῇ περιδείδια μή τι πάθῃσι,</p>
<p><a>Ρ243</a> καὶ σῇ, ἐπεὶ πολέμοιο νέφος περὶ πάντα καλύπτει</p>
<p><a>Ρ244</a> Ἕκτωρ, ἡμῖν δ᾽ αὖτ᾽ ἀναφαίνεται αἰπὺς ὄλεθρος.</p>
<p><a>Ρ245</a> ἀλλ᾽ ἄγ᾽ ἀριστῆας Δαναῶν κάλει, ἤν τις ἀκούσῃ.</p>
<p><a>Ρ246</a> ὣς ἔφατ᾽, οὐδ᾽ ἀπίθησε βοὴν ἀγαθὸς Μενέλαος,</p>
<p><a>Ρ247</a> ἤϋσεν δὲ διαπρύσιον Δαναοῖσι γεγωνώς:</p>
<p><a>Ρ248</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Ρ249</a> οἵ τε παρ᾽ Ἀτρεΐδῃς Ἀγαμέμνονι καὶ Μενελάῳ</p>
<p><a>Ρ250</a> δήμια πίνουσιν καὶ σημαίνουσιν ἕκαστος</p>
<p><a>Ρ251</a> λαοῖς: ἐκ δὲ Διὸς τιμὴ καὶ κῦδος ὀπηδεῖ.</p>
<p><a>Ρ252</a> ἀργαλέον δέ μοί ἐστι διασκοπιᾶσθαι ἕκαστον</p>
<p><a>Ρ253</a> ἡγεμόνων: τόσση γὰρ ἔρις πολέμοιο δέδηεν:</p>
<p><a>Ρ254</a> ἀλλά τις αὐτὸς ἴτω, νεμεσιζέσθω δ᾽ ἐνὶ θυμῷ</p>
<p><a>Ρ255</a> Πάτροκλον Τρῳῇσι κυσὶν μέλπηθρα γενέσθαι.</p>
<p><a>Ρ256</a> ὣς ἔφατ᾽, ὀξὺ δ᾽ ἄκουσεν Ὀϊλῆος ταχὺς Αἴας:</p>
<p><a>Ρ257</a> πρῶτος δ᾽ ἀντίος ἦλθε θέων ἀνὰ δηϊοτῆτα,</p>
<p><a>Ρ258</a> τὸν δὲ μετ᾽ Ἰδομενεὺς καὶ ὀπάων Ἰδομενῆος</p>
<p><a>Ρ259</a> Μηριόνης ἀτάλαντος Ἐνυαλίῳ ἀνδρειφόντῃ.</p>
<p><a>Ρ260</a> τῶν δ᾽ ἄλλων τίς κεν ᾗσι φρεσὶν οὐνόματ᾽ εἴποι,</p>
<p><a>Ρ261</a> ὅσσοι δὴ μετόπισθε μάχην ἤγειραν Ἀχαιῶν;</p>
<p><a>Ρ262</a> Τρῶες δὲ προὔτυψαν ἀολλέες: ἦρχε δ᾽ ἄρ᾽ Ἕκτωρ.</p>
<p><a>Ρ263</a> ὡς δ᾽ ὅτ᾽ ἐπὶ προχοῇσι διιπετέος ποταμοῖο</p>
<p><a>Ρ264</a> βέβρυχεν μέγα κῦμα ποτὶ ῥόον, ἀμφὶ δέ τ᾽ ἄκραι</p>
<p><a>Ρ265</a> ἠϊόνες βοόωσιν ἐρευγομένης ἁλὸς ἔξω,</p>
<p><a>Ρ266</a> τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ</p>
<p><a>Ρ267</a> ἕστασαν ἀμφὶ Μενοιτιάδῃ ἕνα θυμὸν ἔχοντες</p>
<p><a>Ρ268</a> φραχθέντες σάκεσιν χαλκήρεσιν: ἀμφὶ δ᾽ ἄρά σφι</p>
<p><a>Ρ269</a> λαμπρῇσιν κορύθεσσι Κρονίων ἠέρα πολλὴν</p>
<p><a>Ρ270</a> χεῦ᾽, ἐπεὶ οὐδὲ Μενοιτιάδην ἔχθαιρε πάρος γε,</p>
<p><a>Ρ271</a> ὄφρα ζωὸς ἐὼν θεράπων ἦν Αἰακίδαο:</p>
<p><a>Ρ272</a> μίσησεν δ᾽ ἄρα μιν δηΐων κυσὶ κύρμα γενέσθαι</p>
<p><a>Ρ273</a> Τρῳῇσιν: τὼ καί οἱ ἀμυνέμεν ὦρσεν ἑταίρους.</p>
<p><a>Ρ274</a> ὦσαν δὲ πρότεροι Τρῶες ἑλίκωπας Ἀχαιούς:</p>
<p><a>Ρ275</a> νεκρὸν δὲ προλιπόντες ὑπέτρεσαν, οὐδέ τιν᾽ αὐτῶν</p>
<p><a>Ρ276</a> Τρῶες ὑπέρθυμοι ἕλον ἔγχεσιν ἱέμενοί περ,</p>
<p><a>Ρ277</a> ἀλλὰ νέκυν ἐρύοντο: μίνυνθα δὲ καὶ τοῦ Ἀχαιοὶ</p>
<p><a>Ρ278</a> μέλλον ἀπέσσεσθαι: μάλα γάρ σφεας ὦκ᾽ ἐλέλιξεν</p>
<p><a>Ρ279</a> Αἴας, ὃς περὶ μὲν εἶδος, περὶ δ᾽ ἔργα τέτυκτο</p>
<p><a>Ρ280</a> τῶν ἄλλων Δαναῶν μετ᾽ ἀμύμονα Πηλεΐωνα.</p>
<p><a>Ρ281</a> ἴθυσεν δὲ διὰ προμάχων συῒ εἴκελος ἀλκὴν</p>
<p><a>Ρ282</a> καπρίῳ, ὅς τ᾽ ἐν ὄρεσσι κύνας θαλερούς τ᾽ αἰζηοὺς</p>
<p><a>Ρ283</a> ῥηϊδίως ἐκέδασσεν, ἑλιξάμενος διὰ βήσσας:</p>
<p><a>Ρ284</a> ὣς υἱὸς Τελαμῶνος ἀγαυοῦ φαίδιμος Αἴας</p>
<p><a>Ρ285</a> ῥεῖα μετεισάμενος Τρώων ἐκέδασσε φάλαγγας</p>
<p><a>Ρ286</a> οἳ περὶ Πατρόκλῳ βέβασαν, φρόνεον δὲ μάλιστα</p>
<p><a>Ρ287</a> ἄστυ πότι σφέτερον ἐρύειν καὶ κῦδος ἀρέσθαι.</p>
<p><a>Ρ288</a> ἤτοι τὸν Λήθοιο Πελασγοῦ φαίδιμος υἱὸς</p>
<p><a>Ρ289</a> Ἱππόθοος ποδὸς ἕλκε κατὰ κρατερὴν ὑσμίνην</p>
<p><a>Ρ290</a> δησάμενος τελαμῶνι παρὰ σφυρὸν ἀμφὶ τένοντας</p>
<p><a>Ρ291</a> Ἕκτορι καὶ Τρώεσσι χαριζόμενος: τάχα δ᾽ αὐτῷ</p>
<p><a>Ρ292</a> ἦλθε κακόν, τό οἱ οὔ τις ἐρύκακεν ἱεμένων περ.</p>
<p><a>Ρ293</a> τὸν δ᾽ υἱὸς Τελαμῶνος ἐπαΐξας δι᾽ ὁμίλου</p>
<p><a>Ρ294</a> πλῆξ᾽ αὐτοσχεδίην κυνέης διὰ χαλκοπαρῄου:</p>
<p><a>Ρ295</a> ἤρικε δ᾽ ἱπποδάσεια κόρυς περὶ δουρὸς ἀκωκῇ</p>
<p><a>Ρ296</a> πληγεῖσ᾽ ἔγχεΐ τε μεγάλῳ καὶ χειρὶ παχείῃ,</p>
<p><a>Ρ297</a> ἐγκέφαλος δὲ παρ᾽ αὐλὸν ἀνέδραμεν ἐξ ὠτειλῆς</p>
<p><a>Ρ298</a> αἱματόεις: τοῦ δ᾽ αὖθι λύθη μένος, ἐκ δ᾽ ἄρα χειρῶν</p>
<p><a>Ρ299</a> Πατρόκλοιο πόδα μεγαλήτορος ἧκε χαμᾶζε</p>
<p><a>Ρ300</a> κεῖσθαι: ὃ δ᾽ ἄγχ᾽ αὐτοῖο πέσε πρηνὴς ἐπὶ νεκρῷ</p>
<p><a>Ρ301</a> τῆλ᾽ ἀπὸ Λαρίσης ἐριβώλακος, οὐδὲ τοκεῦσι</p>
<p><a>Ρ302</a> θρέπτρα φίλοις ἀπέδωκε, μινυνθάδιος δέ οἱ αἰὼν</p>
<p><a>Ρ303</a> ἔπλεθ᾽ ὑπ᾽ Αἴαντος μεγαθύμου δουρὶ δαμέντι.</p>
<p><a>Ρ304</a> Ἕκτωρ δ᾽ αὖτ᾽ Αἴαντος ἀκόντισε δουρὶ φαεινῷ:</p>
<p><a>Ρ305</a> ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος</p>
<p><a>Ρ306</a> τυτθόν: ὃ δὲ Σχεδίον μεγαθύμου Ἰφίτου υἱὸν</p>
<p><a>Ρ307</a> Φωκήων ὄχ᾽ ἄριστον, ὃς ἐν κλειτῷ Πανοπῆϊ</p>
<p><a>Ρ308</a> οἰκία ναιετάασκε πολέσσ᾽ ἄνδρεσσιν ἀνάσσων,</p>
<p><a>Ρ309</a> τὸν βάλ᾽ ὑπὸ κληῗδα μέσην: διὰ δ᾽ ἀμπερὲς ἄκρη</p>
<p><a>Ρ310</a> αἰχμὴ χαλκείη παρὰ νείατον ὦμον ἀνέσχε:</p>
<p><a>Ρ311</a> δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</p>
<p><a>Ρ312</a> Αἴας δ᾽ αὖ Φόρκυνα δαΐφρονα Φαίνοπος υἱὸν</p>
<p><a>Ρ313</a> Ἱπποθόῳ περιβάντα μέσην κατὰ γαστέρα τύψε:</p>
<p><a>Ρ314</a> ῥῆξε δὲ θώρηκος γύαλον, διὰ δ᾽ ἔντερα χαλκὸς</p>
<p><a>Ρ315</a> ἤφυσ᾽: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</p>
<p><a>Ρ316</a> χώρησαν δ᾽ ὑπό τε πρόμαχοι καὶ φαίδιμος Ἕκτωρ:</p>
<p><a>Ρ317</a> Ἀργεῖοι δὲ μέγα ἴαχον, ἐρύσαντο δὲ νεκροὺς</p>
<p><a>Ρ318</a> Φόρκυν θ᾽ Ἱππόθοόν τε, λύοντο δὲ τεύχε᾽ ἀπ᾽ ὤμων.</p>
<p><a>Ρ319</a> ἔνθά κεν αὖτε Τρῶες ἀρηϊφίλων ὑπ᾽ Ἀχαιῶν</p>
<p><a>Ρ320</a> Ἴλιον εἰσανέβησαν ἀναλκείῃσι δαμέντες,</p>
<p><a>Ρ321</a> Ἀργεῖοι δέ κε κῦδος ἕλον καὶ ὑπὲρ Διὸς αἶσαν</p>
<p><a>Ρ322</a> κάρτεϊ καὶ σθένεϊ σφετέρῳ: ἀλλ᾽ αὐτὸς Ἀπόλλων</p>
<p><a>Ρ323</a> Αἰνείαν ὄτρυνε δέμας Περίφαντι ἐοικὼς</p>
<p><a>Ρ324</a> κήρυκι Ἠπυτίδῃ, ὅς οἱ παρὰ πατρὶ γέροντι</p>
<p><a>Ρ325</a> κηρύσσων γήρασκε φίλα φρεσὶ μήδεα εἰδώς:</p>
<p><a>Ρ326</a> τῷ μιν ἐεισάμενος προσέφη Διὸς υἱὸς Ἀπόλλων:</p>
<p><a>Ρ327</a> Αἰνεία πῶς ἂν καὶ ὑπὲρ θεὸν εἰρύσσαισθε</p>
<p><a>Ρ328</a> Ἴλιον αἰπεινήν; ὡς δὴ ἴδον ἀνέρας ἄλλους</p>
<p><a>Ρ329</a> κάρτεΐ τε σθένεΐ τε πεποιθότας ἠνορέῃ τε</p>
<p><a>Ρ330</a> πλήθεΐ τε σφετέρῳ καὶ ὑπερδέα δῆμον ἔχοντας:</p>
<p><a>Ρ331</a> ἡμῖν δὲ Ζεὺς μὲν πολὺ βούλεται ἢ Δαναοῖσι</p>
<p><a>Ρ332</a> νίκην: ἀλλ᾽ αὐτοὶ τρεῖτ᾽ ἄσπετον οὐδὲ μάχεσθε.</p>
<p><a>Ρ333</a> ὣς ἔφατ᾽, Αἰνείας δ᾽ ἑκατηβόλον Ἀπόλλωνα</p>
<p><a>Ρ334</a> ἔγνω ἐς ἄντα ἰδών, μέγα δ᾽ Ἕκτορα εἶπε βοήσας:</p>
<p><a>Ρ335</a> Ἕκτόρ τ᾽ ἠδ᾽ ἄλλοι Τρώων ἀγοὶ ἠδ᾽ ἐπικούρων</p>
<p><a>Ρ336</a> αἰδὼς μὲν νῦν ἥδε γ᾽ ἀρηϊφίλων ὑπ᾽ Ἀχαιῶν</p>
<p><a>Ρ337</a> Ἴλιον εἰσαναβῆναι ἀναλκείῃσι δαμέντας.</p>
<p><a>Ρ338</a> ἀλλ᾽ ἔτι γάρ τίς φησι θεῶν ἐμοὶ ἄγχι παραστὰς</p>
<p><a>Ρ339</a> Ζῆν᾽ ὕπατον μήστωρα μάχης ἐπιτάρροθον εἶναι:</p>
<p><a>Ρ340</a> τώ ῥ᾽ ἰθὺς Δαναῶν ἴομεν, μηδ᾽ οἵ γε ἕκηλοι</p>
<p><a>Ρ341</a> Πάτροκλον νηυσὶν πελασαίατο τεθνηῶτα.</p>
<p><a>Ρ342</a> ὣς φάτο, καί ῥα πολὺ προμάχων ἐξάλμενος ἔστη:</p>
<p><a>Ρ343</a> οἳ δ᾽ ἐλελίχθησαν καὶ ἐναντίοι ἔσταν Ἀχαιῶν.</p>
<p><a>Ρ344</a> ἔνθ᾽ αὖτ᾽ Αἰνείας Λειώκριτον οὔτασε δουρὶ</p>
<p><a>Ρ345</a> υἱὸν Ἀρίσβαντος Λυκομήδεος ἐσθλὸν ἑταῖρον.</p>
<p><a>Ρ346</a> τὸν δὲ πεσόντ᾽ ἐλέησεν ἀρηΐφιλος Λυκομήδης,</p>
<p><a>Ρ347</a> στῆ δὲ μάλ᾽ ἐγγὺς ἰών, καὶ ἀκόντισε δουρὶ φαεινῷ,</p>
<p><a>Ρ348</a> καὶ βάλεν Ἱππασίδην Ἀπισάονα ποιμένα λαῶν</p>
<p><a>Ρ349</a> ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσεν,</p>
<p><a>Ρ350</a> ὅς ῥ᾽ ἐκ Παιονίης ἐριβώλακος εἰληλούθει,</p>
<p><a>Ρ351</a> καὶ δὲ μετ᾽ Ἀστεροπαῖον ἀριστεύεσκε μάχεσθαι.</p>
<p><a>Ρ352</a> τὸν δὲ πεσόντ᾽ ἐλέησεν ἀρήϊος Ἀστεροπαῖος,</p>
<p><a>Ρ353</a> ἴθυσεν δὲ καὶ ὃ πρόφρων Δαναοῖσι μάχεσθαι:</p>
<p><a>Ρ354</a> ἀλλ᾽ οὔ πως ἔτι εἶχε: σάκεσσι γὰρ ἔρχατο πάντῃ</p>
<p><a>Ρ355</a> ἑσταότες περὶ Πατρόκλῳ, πρὸ δὲ δούρατ᾽ ἔχοντο.</p>
<p><a>Ρ356</a> Αἴας γὰρ μάλα πάντας ἐπῴχετο πολλὰ κελεύων:</p>
<p><a>Ρ357</a> οὔτέ τιν᾽ ἐξοπίσω νεκροῦ χάζεσθαι ἀνώγει</p>
<p><a>Ρ358</a> οὔτέ τινα προμάχεσθαι Ἀχαιῶν ἔξοχον ἄλλων,</p>
<p><a>Ρ359</a> ἀλλὰ μάλ᾽ ἀμφ᾽ αὐτῷ βεβάμεν, σχεδόθεν δὲ μάχεσθαι.</p>
<p><a>Ρ360</a> ὣς Αἴας ἐπέτελλε πελώριος, αἵματι δὲ χθὼν</p>
<p><a>Ρ361</a> δεύετο πορφυρέῳ, τοὶ δ᾽ ἀγχιστῖνοι ἔπιπτον</p>
<p><a>Ρ362</a> νεκροὶ ὁμοῦ Τρώων καὶ ὑπερμενέων ἐπικούρων</p>
<p><a>Ρ363</a> καὶ Δαναῶν: οὐδ᾽ οἳ γὰρ ἀναιμωτί γε μάχοντο,</p>
<p><a>Ρ364</a> παυρότεροι δὲ πολὺ φθίνυθον: μέμνηντο γὰρ αἰεὶ</p>
<p><a>Ρ365</a> ἀλλήλοις ἀν᾽ ὅμιλον ἀλεξέμεναι φόνον αἰπύν.</p>
<p><a>Ρ366</a> ὣς οἳ μὲν μάρναντο δέμας πυρός, οὐδέ κε φαίης</p>
<p><a>Ρ367</a> οὔτέ ποτ᾽ ἠέλιον σῶν ἔμμεναι οὔτε σελήνην:</p>
<p><a>Ρ368</a> ἠέρι γὰρ κατέχοντο μάχης ἐπί θ᾽ ὅσσον ἄριστοι</p>
<p><a>Ρ369</a> ἕστασαν ἀμφὶ Μενοιτιάδῃ κατατεθνηῶτι.</p>
<p><a>Ρ370</a> οἳ δ᾽ ἄλλοι Τρῶες καὶ ἐϋκνήμιδες Ἀχαιοὶ</p>
<p><a>Ρ371</a> εὔκηλοι πολέμιζον ὑπ᾽ αἰθέρι, πέπτατο δ᾽ αὐγὴ</p>
<p><a>Ρ372</a> ἠελίου ὀξεῖα, νέφος δ᾽ οὐ φαίνετο πάσης</p>
<p><a>Ρ373</a> γαίης οὐδ᾽ ὀρέων: μεταπαυόμενοι δὲ μάχοντο</p>
<p><a>Ρ374</a> ἀλλήλων ἀλεείνοντες βέλεα στονόεντα</p>
<p><a>Ρ375</a> πολλὸν ἀφεσταότες. τοὶ δ᾽ ἐν μέσῳ ἄλγε᾽ ἔπασχον</p>
<p><a>Ρ376</a> ἠέρι καὶ πολέμῳ, τείροντο δὲ νηλέϊ χαλκῷ</p>
<p><a>Ρ377</a> ὅσσοι ἄριστοι ἔσαν: δύο δ᾽ οὔ πω φῶτε πεπύσθην</p>
<p><a>Ρ378</a> ἀνέρε κυδαλίμω Θρασυμήδης Ἀντίλοχός τε</p>
<p><a>Ρ379</a> Πατρόκλοιο θανόντος ἀμύμονος, ἀλλ᾽ ἔτ᾽ ἔφαντο</p>
<p><a>Ρ380</a> ζωὸν ἐνὶ πρώτῳ ὁμάδῳ Τρώεσσι μάχεσθαι.</p>
<p><a>Ρ381</a> τὼ δ᾽ ἐπιοσσομένω θάνατον καὶ φύζαν ἑταίρων</p>
<p><a>Ρ382</a> νόσφιν ἐμαρνάσθην, ἐπεὶ ὣς ἐπετέλλετο Νέστωρ</p>
<p><a>Ρ383</a> ὀτρύνων πόλεμον δὲ μελαινάων ἀπὸ νηῶν.</p>
<p><a>Ρ384</a> τοῖς δὲ πανημερίοις ἔριδος μέγα νεῖκος ὀρώρει</p>
<p><a>Ρ385</a> ἀργαλέης: καμάτῳ δὲ καὶ ἱδρῷ νωλεμὲς αἰεὶ</p>
<p><a>Ρ386</a> γούνατά τε κνῆμαί τε πόδες θ᾽ ὑπένερθεν ἑκάστου</p>
<p><a>Ρ387</a> χεῖρές τ᾽ ὀφθαλμοί τε παλάσσετο μαρναμένοιιν</p>
<p><a>Ρ388</a> ἀμφ᾽ ἀγαθὸν θεράποντα ποδώκεος Αἰακίδαο.</p>
<p><a>Ρ389</a> ὡς δ᾽ ὅτ᾽ ἀνὴρ ταύροιο βοὸς μεγάλοιο βοείην</p>
<p><a>Ρ390</a> λαοῖσιν δώῃ τανύειν μεθύουσαν ἀλοιφῇ:</p>
<p><a>Ρ391</a> δεξάμενοι δ᾽ ἄρα τοί γε διαστάντες τανύουσι</p>
<p><a>Ρ392</a> κυκλόσ᾽, ἄφαρ δέ τε ἰκμὰς ἔβη, δύνει δέ τ᾽ ἀλοιφὴ</p>
<p><a>Ρ393</a> πολλῶν ἑλκόντων, τάνυται δέ τε πᾶσα διὰ πρό:</p>
<p><a>Ρ394</a> ὣς οἵ γ᾽ ἔνθα καὶ ἔνθα νέκυν ὀλίγῃ ἐνὶ χώρῃ</p>
<p><a>Ρ395</a> εἵλκεον ἀμφότεροι: μάλα δέ σφισιν ἔλπετο θυμὸς</p>
<p><a>Ρ396</a> Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς</p>
<p><a>Ρ397</a> νῆας ἔπι γλαφυράς: περὶ δ᾽ αὐτοῦ μῶλος ὀρώρει</p>
<p><a>Ρ398</a> ἄγριος: οὐδέ κ᾽ Ἄρης λαοσσόος οὐδέ κ᾽ Ἀθήνη</p>
<p><a>Ρ399</a> τόν γε ἰδοῦσ᾽ ὀνόσαιτ᾽, οὐδ᾽ εἰ μάλα μιν χόλος ἵκοι:</p>
<p><a>Ρ400</a> τοῖον Ζεὺς ἐπὶ Πατρόκλῳ ἀνδρῶν τε καὶ ἵππων</p>
<p><a>Ρ401</a> ἤματι τῷ ἐτάνυσσε κακὸν πόνον: οὐδ᾽ ἄρα πώ τι</p>
<p><a>Ρ402</a> ᾔδεε Πάτροκλον τεθνηότα δῖος Ἀχιλλεύς:</p>
<p><a>Ρ403</a> πολλὸν γὰρ ῥ᾽ ἀπάνευθε νεῶν μάρναντο θοάων</p>
<p><a>Ρ404</a> τείχει ὕπο Τρώων: τό μιν οὔ ποτε ἔλπετο θυμῷ</p>
<p><a>Ρ405</a> τεθνάμεν, ἀλλὰ ζωὸν ἐνιχριμφθέντα πύλῃσιν</p>
<p><a>Ρ406</a> ἂψ ἀπονοστήσειν, ἐπεὶ οὐδὲ τὸ ἔλπετο πάμπαν</p>
<p><a>Ρ407</a> ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:</p>
<p><a>Ρ408</a> πολλάκι γὰρ τό γε μητρὸς ἐπεύθετο νόσφιν ἀκούων,</p>
<p><a>Ρ409</a> ἥ οἱ ἀπαγγέλλεσκε Διὸς μεγάλοιο νόημα.</p>
<p><a>Ρ410</a> δὴ τότε γ᾽ οὔ οἱ ἔειπε κακὸν τόσον ὅσσον ἐτύχθη</p>
<p><a>Ρ411</a> μήτηρ, ὅττί ῥά οἱ πολὺ φίλτατος ὤλεθ᾽ ἑταῖρος.</p>
<p><a>Ρ412</a> οἳ δ᾽ αἰεὶ περὶ νεκρὸν ἀκαχμένα δούρατ᾽ ἔχοντες</p>
<p><a>Ρ413</a> νωλεμὲς ἐγχρίμπτοντο καὶ ἀλλήλους ἐνάριζον:</p>
<p><a>Ρ414</a> ὧδε δέ τις εἴπεσκεν Ἀχαιῶν χαλκοχιτώνων:</p>
<p><a>Ρ415</a> ὦ φίλοι οὐ μὰν ἧμιν ἐϋκλεὲς ἀπονέεσθαι</p>
<p><a>Ρ416</a> νῆας ἔπι γλαφυράς, ἀλλ᾽ αὐτοῦ γαῖα μέλαινα</p>
<p><a>Ρ417</a> πᾶσι χάνοι: τό κεν ἧμιν ἄφαρ πολὺ κέρδιον εἴη</p>
<p><a>Ρ418</a> εἰ τοῦτον Τρώεσσι μεθήσομεν ἱπποδάμοισιν</p>
<p><a>Ρ419</a> ἄστυ πότι σφέτερον ἐρύσαι καὶ κῦδος ἀρέσθαι.</p>
<p><a>Ρ420</a> ὣς δέ τις αὖ Τρώων μεγαθύμων αὐδήσασκεν:</p>
<p><a>Ρ421</a> ὦ φίλοι, εἰ καὶ μοῖρα παρ᾽ ἀνέρι τῷδε δαμῆναι</p>
<p><a>Ρ422</a> πάντας ὁμῶς, μή πώ τις ἐρωείτω πολέμοιο.</p>
<p><a>Ρ423</a> ὣς ἄρα τις εἴπεσκε, μένος δ᾽ ὄρσασκεν ἑκάστου.</p>
<p><a>Ρ424</a> ὣς οἳ μὲν μάρναντο, σιδήρειος δ᾽ ὀρυμαγδὸς</p>
<p><a>Ρ425</a> χάλκεον οὐρανὸν ἷκε δι᾽ αἰθέρος ἀτρυγέτοιο:</p>
<p><a>Ρ426</a> ἵπποι δ᾽ Αἰακίδαο μάχης ἀπάνευθεν ἐόντες</p>
<p><a>Ρ427</a> κλαῖον, ἐπεὶ δὴ πρῶτα πυθέσθην ἡνιόχοιο</p>
<p><a>Ρ428</a> ἐν κονίῃσι πεσόντος ὑφ᾽ Ἕκτορος ἀνδροφόνοιο.</p>
<p><a>Ρ429</a> ἦ μὰν Αὐτομέδων Διώρεος ἄλκιμος υἱὸς</p>
<p><a>Ρ430</a> πολλὰ μὲν ἂρ μάστιγι θοῇ ἐπεμαίετο θείνων,</p>
<p><a>Ρ431</a> πολλὰ δὲ μειλιχίοισι προσηύδα, πολλὰ δ᾽ ἀρειῇ:</p>
<p><a>Ρ432</a> τὼ δ᾽ οὔτ᾽ ἂψ ἐπὶ νῆας ἐπὶ πλατὺν Ἑλλήσποντον</p>
<p><a>Ρ433</a> ἠθελέτην ἰέναι οὔτ᾽ ἐς πόλεμον μετ᾽ Ἀχαιούς,</p>
<p><a>Ρ434</a> ἀλλ᾽ ὥς τε στήλη μένει ἔμπεδον, ἥ τ᾽ ἐπὶ τύμβῳ</p>
<p><a>Ρ435</a> ἀνέρος ἑστήκῃ τεθνηότος ἠὲ γυναικός,</p>
<p><a>Ρ436</a> ὣς μένον ἀσφαλέως περικαλλέα δίφρον ἔχοντες</p>
<p><a>Ρ437</a> οὔδει ἐνισκίμψαντε καρήατα: δάκρυα δέ σφι</p>
<p><a>Ρ438</a> θερμὰ κατὰ βλεφάρων χαμάδις ῥέε μυρομένοισιν</p>
<p><a>Ρ439</a> ἡνιόχοιο πόθῳ: θαλερὴ δ᾽ ἐμιαίνετο χαίτη</p>
<p><a>Ρ440</a> ζεύγλης ἐξεριποῦσα παρὰ ζυγὸν ἀμφοτέρωθεν.</p>
<p><a>Ρ441</a> μυρομένω δ᾽ ἄρα τώ γε ἰδὼν ἐλέησε Κρονίων,</p>
<p><a>Ρ442</a> κινήσας δὲ κάρη προτὶ ὃν μυθήσατο θυμόν:</p>
<p><a>Ρ443</a> ἆ δειλώ, τί σφῶϊ δόμεν Πηλῆϊ ἄνακτι</p>
<p><a>Ρ444</a> θνητῷ, ὑμεῖς δ᾽ ἐστὸν ἀγήρω τ᾽ ἀθανάτω τε;</p>
<p><a>Ρ445</a> ἦ ἵνα δυστήνοισι μετ᾽ ἀνδράσιν ἄλγε᾽ ἔχητον;</p>
<p><a>Ρ446</a> οὐ μὲν γάρ τί πού ἐστιν ὀϊζυρώτερον ἀνδρὸς</p>
<p><a>Ρ447</a> πάντων, ὅσσά τε γαῖαν ἔπι πνείει τε καὶ ἕρπει.</p>
<p><a>Ρ448</a> ἀλλ᾽ οὐ μὰν ὑμῖν γε καὶ ἅρμασι δαιδαλέοισιν</p>
<p><a>Ρ449</a> Ἕκτωρ Πριαμίδης ἐποχήσεται: οὐ γὰρ ἐάσω.</p>
<p><a>Ρ450</a> ἦ οὐχ ἅλις ὡς καὶ τεύχε᾽ ἔχει καὶ ἐπεύχεται αὔτως;</p>
<p><a>Ρ451</a> σφῶϊν δ᾽ ἐν γούνεσσι βαλῶ μένος ἠδ᾽ ἐνὶ θυμῷ,</p>
<p><a>Ρ452</a> ὄφρα καὶ Αὐτομέδοντα σαώσετον ἐκ πολέμοιο</p>
<p><a>Ρ453</a> νῆας ἔπι γλαφυράς: ἔτι γάρ σφισι κῦδος ὀρέξω</p>
<p><a>Ρ454</a> κτείνειν, εἰς ὅ κε νῆας ἐϋσσέλμους ἀφίκωνται</p>
<p><a>Ρ455</a> δύῃ τ᾽ ἠέλιος καὶ ἐπὶ κνέφας ἱερὸν ἔλθῃ:</p>
<p><a>Ρ456</a> ὣς εἰπὼν ἵπποισιν ἐνέπνευσεν μένος ἠΰ.</p>
<p><a>Ρ457</a> τὼ δ᾽ ἀπὸ χαιτάων κονίην οὖδας δὲ βαλόντε</p>
<p><a>Ρ458</a> ῥίμφα φέρον θοὸν ἅρμα μετὰ Τρῶας καὶ Ἀχαιούς.</p>
<p><a>Ρ459</a> τοῖσι δ᾽ ἐπ᾽ Αὐτομέδων μάχετ᾽ ἀχνύμενός περ ἑταίρου</p>
<p><a>Ρ460</a> ἵπποις ἀΐσσων ὥς τ᾽ αἰγυπιὸς μετὰ χῆνας:</p>
<p><a>Ρ461</a> ῥέα μὲν γὰρ φεύγεσκεν ὑπ᾽ ἐκ Τρώων ὀρυμαγδοῦ,</p>
<p><a>Ρ462</a> ῥεῖα δ᾽ ἐπαΐξασκε πολὺν καθ᾽ ὅμιλον ὀπάζων.</p>
<p><a>Ρ463</a> ἀλλ᾽ οὐχ ᾕρει φῶτας ὅτε σεύαιτο διώκειν:</p>
<p><a>Ρ464</a> οὐ γάρ πως ἦν οἶον ἐόνθ᾽ ἱερῷ ἐνὶ δίφρῳ</p>
<p><a>Ρ465</a> ἔγχει ἐφορμᾶσθαι καὶ ἐπίσχειν ὠκέας ἵππους.</p>
<p><a>Ρ466</a> ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν</p>
<p><a>Ρ467</a> Ἀλκιμέδων υἱὸς Λαέρκεος Αἱμονίδαο:</p>
<p><a>Ρ468</a> στῆ δ᾽ ὄπιθεν δίφροιο καὶ Αὐτομέδοντα προσηύδα:</p>
<p><a>Ρ469</a> Αὐτόμεδον, τίς τοί νυ θεῶν νηκερδέα βουλὴν</p>
<p><a>Ρ470</a> ἐν στήθεσσιν ἔθηκε, καὶ ἐξέλετο φρένας ἐσθλάς;</p>
<p><a>Ρ471</a> οἷον πρὸς Τρῶας μάχεαι πρώτῳ ἐν ὁμίλῳ</p>
<p><a>Ρ472</a> μοῦνος: ἀτάρ τοι ἑταῖρος ἀπέκτατο, τεύχεα δ᾽ Ἕκτωρ</p>
<p><a>Ρ473</a> αὐτὸς ἔχων ὤμοισιν ἀγάλλεται Αἰακίδαο.</p>
<p><a>Ρ474</a> τὸν δ᾽ αὖτ᾽ Αὐτομέδων προσέφη Διώρεος υἱός:</p>
<p><a>Ρ475</a> Ἀλκίμεδον τίς γάρ τοι Ἀχαιῶν ἄλλος ὁμοῖος</p>
<p><a>Ρ476</a> ἵππων ἀθανάτων ἐχέμεν δμῆσίν τε μένος τε,</p>
<p><a>Ρ477</a> εἰ μὴ Πάτροκλος θεόφιν μήστωρ ἀτάλαντος</p>
<p><a>Ρ478</a> ζωὸς ἐών; νῦν αὖ θάνατος καὶ μοῖρα κιχάνει.</p>
<p><a>Ρ479</a> ἀλλὰ σὺ μὲν μάστιγα καὶ ἡνία σιγαλόεντα</p>
<p><a>Ρ480</a> δέξαι, ἐγὼ δ᾽ ἵππων ἀποβήσομαι, ὄφρα μάχωμαι.</p>
<p><a>Ρ481</a> ὣς ἔφατ᾽, Ἀλκιμέδων δὲ βοηθόον ἅρμ᾽ ἐπορούσας</p>
<p><a>Ρ482</a> καρπαλίμως μάστιγα καὶ ἡνία λάζετο χερσίν,</p>
<p><a>Ρ483</a> Αὐτομέδων δ᾽ ἀπόρουσε: νόησε δὲ φαίδιμος Ἕκτωρ,</p>
<p><a>Ρ484</a> αὐτίκα δ᾽ Αἰνείαν προσεφώνεεν ἐγγὺς ἐόντα:</p>
<p><a>Ρ485</a> Αἰνεία Τρώων βουληφόρε χαλκοχιτώνων</p>
<p><a>Ρ486</a> ἵππω τώδ᾽ ἐνόησα ποδώκεος Αἰακίδαο</p>
<p><a>Ρ487</a> ἐς πόλεμον προφανέντε σὺν ἡνιόχοισι κακοῖσι:</p>
<p><a>Ρ488</a> τώ κεν ἐελποίμην αἱρησέμεν, εἰ σύ γε θυμῷ</p>
<p><a>Ρ489</a> σῷ ἐθέλεις, ἐπεὶ οὐκ ἂν ἐφορμηθέντε γε νῶϊ</p>
<p><a>Ρ490</a> τλαῖεν ἐναντίβιον στάντες μαχέσασθαι Ἄρηϊ.</p>
<p><a>Ρ491</a> ὣς ἔφατ᾽, οὐδ᾽ ἀπίθησεν ἐῢς πάϊς Ἀγχίσαο.</p>
<p><a>Ρ492</a> τὼ δ᾽ ἰθὺς βήτην βοέῃς εἰλυμένω ὤμους</p>
<p><a>Ρ493</a> αὔῃσι στερεῇσι: πολὺς δ᾽ ἐπελήλατο χαλκός.</p>
<p><a>Ρ494</a> τοῖσι δ᾽ ἅμα Χρομίος τε καὶ Ἄρητος θεοειδὴς</p>
<p><a>Ρ495</a> ἤϊσαν ἀμφότεροι: μάλα δέ σφισιν ἔλπετο θυμὸς</p>
<p><a>Ρ496</a> αὐτώ τε κτενέειν ἐλάαν τ᾽ ἐριαύχενας ἵππους</p>
<p><a>Ρ497</a> νήπιοι, οὐδ᾽ ἄρ᾽ ἔμελλον ἀναιμωτί γε νέεσθαι</p>
<p><a>Ρ498</a> αὖτις ἀπ᾽ Αὐτομέδοντος. ὃ δ᾽ εὐξάμενος Διὶ πατρὶ</p>
<p><a>Ρ499</a> ἀλκῆς καὶ σθένεος πλῆτο φρένας ἀμφὶ μελαίνας:</p>
<p><a>Ρ500</a> αὐτίκα δ᾽ Ἀλκιμέδοντα προσηύδα πιστὸν ἑταῖρον:</p>
<p><a>Ρ501</a> Ἀλκίμεδον μὴ δή μοι ἀπόπροθεν ἰσχέμεν ἵππους,</p>
<p><a>Ρ502</a> ἀλλὰ μάλ᾽ ἐμπνείοντε μεταφρένῳ: οὐ γὰρ ἔγωγε</p>
<p><a>Ρ503</a> Ἕκτορα Πριαμίδην μένεος σχήσεσθαι ὀΐω,</p>
<p><a>Ρ504</a> πρίν γ᾽ ἐπ᾽ Ἀχιλλῆος καλλίτριχε βήμεναι ἵππω</p>
<p><a>Ρ505</a> νῶϊ κατακτείναντα, φοβῆσαί τε στίχας ἀνδρῶν</p>
<p><a>Ρ506</a> Ἀργείων, ἤ κ᾽ αὐτὸς ἐνὶ πρώτοισιν ἁλοίη.</p>
<p><a>Ρ507</a> ὣς εἰπὼν Αἴαντε καλέσσατο καὶ Μενέλαον:</p>
<p><a>Ρ508</a> Αἴαντ᾽ Ἀργείων ἡγήτορε καὶ Μενέλαε</p>
<p><a>Ρ509</a> ἤτοι μὲν τὸν νεκρὸν ἐπιτράπεθ᾽ οἵ περ ἄριστοι</p>
<p><a>Ρ510</a> ἀμφ᾽ αὐτῷ βεβάμεν καὶ ἀμύνεσθαι στίχας ἀνδρῶν,</p>
<p><a>Ρ511</a> νῶϊν δὲ ζωοῖσιν ἀμύνετε νηλεὲς ἦμαρ:</p>
<p><a>Ρ512</a> τῇδε γὰρ ἔβρισαν πόλεμον κάτα δακρυόεντα</p>
<p><a>Ρ513</a> Ἕκτωρ Αἰνείας θ᾽, οἳ Τρώων εἰσὶν ἄριστοι.</p>
<p><a>Ρ514</a> ἀλλ᾽ ἤτοι μὲν ταῦτα θεῶν ἐν γούνασι κεῖται:</p>
<p><a>Ρ515</a> ἥσω γὰρ καὶ ἐγώ, τὰ δέ κεν Διὶ πάντα μελήσει.</p>
<p><a>Ρ516</a> ἦ ῥα, καὶ ἀμπεπαλὼν προΐει δολιχόσκιον ἔγχος,</p>
<p><a>Ρ517</a> καὶ βάλεν Ἀρήτοιο κατ᾽ ἀσπίδα πάντοσ᾽ ἐΐσην:</p>
<p><a>Ρ518</a> ἣ δ᾽ οὐκ ἔγχος ἔρυτο, διὰ πρὸ δὲ εἴσατο χαλκός,</p>
<p><a>Ρ519</a> νειαίρῃ δ᾽ ἐν γαστρὶ διὰ ζωστῆρος ἔλασσεν.</p>
<p><a>Ρ520</a> ὡς δ᾽ ὅτ᾽ ἂν ὀξὺν ἔχων πέλεκυν αἰζήϊος ἀνὴρ</p>
<p><a>Ρ521</a> κόψας ἐξόπιθεν κεράων βοὸς ἀγραύλοιο</p>
<p><a>Ρ522</a> ἶνα τάμῃ διὰ πᾶσαν, ὃ δὲ προθορὼν ἐρίπῃσιν,</p>
<p><a>Ρ523</a> ὣς ἄρ᾽ ὅ γε προθορὼν πέσεν ὕπτιος: ἐν δέ οἱ ἔγχος</p>
<p><a>Ρ524</a> νηδυίοισι μάλ᾽ ὀξὺ κραδαινόμενον λύε γυῖα.</p>
<p><a>Ρ525</a> Ἕκτωρ δ᾽ Αὐτομέδοντος ἀκόντισε δουρὶ φαεινῷ:</p>
<p><a>Ρ526</a> ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος:</p>
<p><a>Ρ527</a> πρόσσω γὰρ κατέκυψε, τὸ δ᾽ ἐξόπιθεν δόρυ μακρὸν</p>
<p><a>Ρ528</a> οὔδει ἐνισκίμφθη, ἐπὶ δ᾽ οὐρίαχος πελεμίχθη</p>
<p><a>Ρ529</a> ἔγχεος: ἔνθα δ᾽ ἔπειτ᾽ ἀφίει μένος ὄβριμος Ἄρης.</p>
<p><a>Ρ530</a> καί νύ κε δὴ ξιφέεσσ᾽ αὐτοσχεδὸν ὁρμηθήτην</p>
<p><a>Ρ531</a> εἰ μή σφω᾽ Αἴαντε διέκριναν μεμαῶτε,</p>
<p><a>Ρ532</a> οἵ ῥ᾽ ἦλθον καθ᾽ ὅμιλον ἑταίρου κικλήσκοντος:</p>
<p><a>Ρ533</a> τοὺς ὑποταρβήσαντες ἐχώρησαν πάλιν αὖτις</p>
<p><a>Ρ534</a> Ἕκτωρ Αἰνείας τ᾽ ἠδὲ Χρομίος θεοειδής,</p>
<p><a>Ρ535</a> Ἄρητον δὲ κατ᾽ αὖθι λίπον δεδαϊγμένον ἦτορ</p>
<p><a>Ρ536</a> κείμενον: Αὐτομέδων δὲ θοῷ ἀτάλαντος Ἄρηϊ</p>
<p><a>Ρ537</a> τεύχεά τ᾽ ἐξενάριξε καὶ εὐχόμενος ἔπος ηὔδα:</p>
<p><a>Ρ538</a> ἦ δὴ μὰν ὀλίγον γε Μενοιτιάδαο θανόντος</p>
<p><a>Ρ539</a> κῆρ ἄχεος μεθέηκα χερείονά περ καταπέφνων.</p>
<p><a>Ρ540</a> ὣς εἰπὼν ἐς δίφρον ἑλὼν ἔναρα βροτόεντα</p>
<p><a>Ρ541</a> θῆκ᾽, ἂν δ᾽ αὐτὸς ἔβαινε πόδας καὶ χεῖρας ὕπερθεν</p>
<p><a>Ρ542</a> αἱματόεις ὥς τίς τε λέων κατὰ ταῦρον ἐδηδώς.</p>
<p><a>Ρ543</a> ἂψ δ᾽ ἐπὶ Πατρόκλῳ τέτατο κρατερὴ ὑσμίνη</p>
<p><a>Ρ544</a> ἀργαλέη πολύδακρυς, ἔγειρε δὲ νεῖκος Ἀθήνη</p>
<p><a>Ρ545</a> οὐρανόθεν καταβᾶσα: προῆκε γὰρ εὐρύοπα Ζεὺς</p>
<p><a>Ρ546</a> ὀρνύμεναι Δαναούς: δὴ γὰρ νόος ἐτράπετ᾽ αὐτοῦ.</p>
<p><a>Ρ547</a> ἠΰτε πορφυρέην ἶριν θνητοῖσι τανύσσῃ</p>
<p><a>Ρ548</a> Ζεὺς ἐξ οὐρανόθεν τέρας ἔμμεναι ἢ πολέμοιο</p>
<p><a>Ρ549</a> ἢ καὶ χειμῶνος δυσθαλπέος, ὅς ῥά τε ἔργων</p>
<p><a>Ρ550</a> ἀνθρώπους ἀνέπαυσεν ἐπὶ χθονί, μῆλα δὲ κήδει,</p>
<p><a>Ρ551</a> ὣς ἣ πορφυρέῃ νεφέλῃ πυκάσασα ἓ αὐτὴν</p>
<p><a>Ρ552</a> δύσετ᾽ Ἀχαιῶν ἔθνος, ἔγειρε δὲ φῶτα ἕκαστον.</p>
<p><a>Ρ553</a> πρῶτον δ᾽ Ἀτρέος υἱὸν ἐποτρύνουσα προσηύδα</p>
<p><a>Ρ554</a> ἴφθιμον Μενέλαον: ὃ γάρ ῥά οἱ ἐγγύθεν ἦεν:</p>
<p><a>Ρ555</a> εἰσαμένη Φοίνικι δέμας καὶ ἀτειρέα φωνήν:</p>
<p><a>Ρ556</a> σοὶ μὲν δὴ Μενέλαε κατηφείη καὶ ὄνειδος</p>
<p><a>Ρ557</a> ἔσσεται εἴ κ᾽ Ἀχιλῆος ἀγαυοῦ πιστὸν ἑταῖρον</p>
<p><a>Ρ558</a> τείχει ὕπο Τρώων ταχέες κύνες ἑλκήσουσιν.</p>
<p><a>Ρ559</a> ἀλλ᾽ ἔχεο κρατερῶς, ὄτρυνε δὲ λαὸν ἅπαντα.</p>
<p><a>Ρ560</a> τὴν δ᾽ αὖτε προσέειπε βοὴν ἀγαθὸς Μενέλαος:</p>
<p><a>Ρ561</a> Φοῖνιξ ἄττα γεραιὲ παλαιγενές, εἰ γὰρ Ἀθήνη</p>
<p><a>Ρ562</a> δοίη κάρτος ἐμοί, βελέων δ᾽ ἀπερύκοι ἐρωήν:</p>
<p><a>Ρ563</a> τώ κεν ἔγωγ᾽ ἐθέλοιμι παρεστάμεναι καὶ ἀμύνειν</p>
<p><a>Ρ564</a> Πατρόκλῳ: μάλα γάρ με θανὼν ἐσεμάσσατο θυμόν.</p>
<p><a>Ρ565</a> ἀλλ᾽ Ἕκτωρ πυρὸς αἰνὸν ἔχει μένος, οὐδ᾽ ἀπολήγει</p>
<p><a>Ρ566</a> χαλκῷ δηϊόων: τῷ γὰρ Ζεὺς κῦδος ὀπάζει.</p>
<p><a>Ρ567</a> ὣς φάτο, γήθησεν δὲ θεὰ γλαυκῶπις Ἀθήνη,</p>
<p><a>Ρ568</a> ὅττί ῥά οἱ πάμπρωτα θεῶν ἠρήσατο πάντων.</p>
<p><a>Ρ569</a> ἐν δὲ βίην ὤμοισι καὶ ἐν γούνεσσιν ἔθηκε,</p>
<p><a>Ρ570</a> καί οἱ μυίης θάρσος ἐνὶ στήθεσσιν ἐνῆκεν,</p>
<p><a>Ρ571</a> ἥ τε καὶ ἐργομένη μάλα περ χροὸς ἀνδρομέοιο</p>
<p><a>Ρ572</a> ἰσχανάᾳ δακέειν, λαρόν τέ οἱ αἷμ᾽ ἀνθρώπου:</p>
<p><a>Ρ573</a> τοίου μιν θάρσευς πλῆσε φρένας ἀμφὶ μελαίνας,</p>
<p><a>Ρ574</a> βῆ δ᾽ ἐπὶ Πατρόκλῳ, καὶ ἀκόντισε δουρὶ φαεινῷ.</p>
<p><a>Ρ575</a> ἔσκε δ᾽ ἐνὶ Τρώεσσι Ποδῆς υἱὸς Ἠετίωνος</p>
<p><a>Ρ576</a> ἀφνειός τ᾽ ἀγαθός τε: μάλιστα δέ μιν τίεν Ἕκτωρ</p>
<p><a>Ρ577</a> δήμου, ἐπεί οἱ ἑταῖρος ἔην φίλος εἰλαπιναστής:</p>
<p><a>Ρ578</a> τόν ῥα κατὰ ζωστῆρα βάλε ξανθὸς Μενέλαος</p>
<p><a>Ρ579</a> ἀΐξαντα φόβον δέ, διὰ πρὸ δὲ χαλκὸν ἔλασσε:</p>
<p><a>Ρ580</a> δούπησεν δὲ πεσών: ἀτὰρ Ἀτρεΐδης Μενέλαος</p>
<p><a>Ρ581</a> νεκρὸν ὑπ᾽ ἐκ Τρώων ἔρυσεν μετὰ ἔθνος ἑταίρων.</p>
<p><a>Ρ582</a> Ἕκτορα δ᾽ ἐγγύθεν ἱστάμενος ὄτρυνεν Ἀπόλλων</p>
<p><a>Ρ583</a> Φαίνοπι Ἀσιάδῃ ἐναλίγκιος, ὅς οἱ ἁπάντων</p>
<p><a>Ρ584</a> ξείνων φίλτατος ἔσκεν Ἀβυδόθι οἰκία ναίων:</p>
<p><a>Ρ585</a> τῷ μιν ἐεισάμενος προσέφη ἑκάεργος Ἀπόλλων:</p>
<p><a>Ρ586</a> Ἕκτορ τίς κέ σ᾽ ἔτ᾽ ἄλλος Ἀχαιῶν ταρβήσειεν;</p>
<p><a>Ρ587</a> οἷον δὴ Μενέλαον ὑπέτρεσας, ὃς τὸ πάρος γε</p>
<p><a>Ρ588</a> μαλθακὸς αἰχμητής: νῦν δ᾽ οἴχεται οἶος ἀείρας</p>
<p><a>Ρ589</a> νεκρὸν ὑπ᾽ ἐκ Τρώων, σὸν δ᾽ ἔκτανε πιστὸν ἑταῖρον</p>
<p><a>Ρ590</a> ἐσθλὸν ἐνὶ προμάχοισι Ποδῆν υἱὸν Ἠετίωνος.</p>
<p><a>Ρ591</a> ὣς φάτο, τὸν δ᾽ ἄχεος νεφέλη ἐκάλυψε μέλαινα,</p>
<p><a>Ρ592</a> βῆ δὲ διὰ προμάχων κεκορυθμένος αἴθοπι χαλκῷ.</p>
<p><a>Ρ593</a> καὶ τότ᾽ ἄρα Κρονίδης ἕλετ᾽ αἰγίδα θυσσανόεσσαν</p>
<p><a>Ρ594</a> μαρμαρέην, Ἴδην δὲ κατὰ νεφέεσσι κάλυψεν,</p>
<p><a>Ρ595</a> ἀστράψας δὲ μάλα μεγάλ᾽ ἔκτυπε, τὴν δὲ τίναξε,</p>
<p><a>Ρ596</a> νίκην δὲ Τρώεσσι δίδου, ἐφόβησε δ᾽ Ἀχαιούς.</p>
<p><a>Ρ597</a> πρῶτος Πηνέλεως Βοιώτιος ἦρχε φόβοιο.</p>
<p><a>Ρ598</a> βλῆτο γὰρ ὦμον δουρὶ πρόσω τετραμμένος αἰεὶ</p>
<p><a>Ρ599</a> ἄκρον ἐπιλίγδην: γράψεν δέ οἱ ὀστέον ἄχρις</p>
<p><a>Ρ600</a> αἰχμὴ Πουλυδάμαντος: ὃ γάρ ῥ᾽ ἔβαλε σχεδὸν ἐλθών.</p>
<p><a>Ρ601</a> Λήϊτον αὖθ᾽ Ἕκτωρ σχεδὸν οὔτασε χεῖρ᾽ ἐπὶ καρπῷ</p>
<p><a>Ρ602</a> υἱὸν Ἀλεκτρυόνος μεγαθύμου, παῦσε δὲ χάρμης:</p>
<p><a>Ρ603</a> τρέσσε δὲ παπτήνας, ἐπεὶ οὐκέτι ἔλπετο θυμῷ</p>
<p><a>Ρ604</a> ἔγχος ἔχων ἐν χειρὶ μαχήσεσθαι Τρώεσσιν.</p>
<p><a>Ρ605</a> Ἕκτορα δ᾽ Ἰδομενεὺς μετὰ Λήϊτον ὁρμηθέντα</p>
<p><a>Ρ606</a> βεβλήκει θώρηκα κατὰ στῆθος παρὰ μαζόν:</p>
<p><a>Ρ607</a> ἐν καυλῷ δ᾽ ἐάγη δολιχὸν δόρυ, τοὶ δὲ βόησαν</p>
<p><a>Ρ608</a> Τρῶες: ὃ δ᾽ Ἰδομενῆος ἀκόντισε Δευκαλίδαο</p>
<p><a>Ρ609</a> δίφρῳ ἐφεσταότος: τοῦ μέν ῥ᾽ ἀπὸ τυτθὸν ἅμαρτεν:</p>
<p><a>Ρ610</a> αὐτὰρ ὃ Μηριόναο ὀπάονά θ᾽ ἡνίοχόν τε</p>
<p><a>Ρ611</a> Κοίρανον, ὅς ῥ᾽ ἐκ Λύκτου ἐϋκτιμένης ἕπετ᾽ αὐτῷ:</p>
<p><a>Ρ612</a> πεζὸς γὰρ τὰ πρῶτα λιπὼν νέας ἀμφιελίσσας</p>
<p><a>Ρ613</a> ἤλυθε, καί κε Τρωσὶ μέγα κράτος ἐγγυάλιξεν,</p>
<p><a>Ρ614</a> εἰ μὴ Κοίρανος ὦκα ποδώκεας ἤλασεν ἵππους:</p>
<p><a>Ρ615</a> καὶ τῷ μὲν φάος ἦλθεν, ἄμυνε δὲ νηλεὲς ἦμαρ,</p>
<p><a>Ρ616</a> αὐτὸς δ᾽ ὤλεσε θυμὸν ὑφ᾽ Ἕκτορος ἀνδροφόνοιο:</p>
<p><a>Ρ617</a> τὸν βάλ᾽ ὑπὸ γναθμοῖο καὶ οὔατος, ἐκ δ᾽ ἄρ᾽ ὀδόντας</p>
<p><a>Ρ618</a> ὦσε δόρυ πρυμνόν, διὰ δὲ γλῶσσαν τάμε μέσσην.</p>
<p><a>Ρ619</a> ἤριπε δ᾽ ἐξ ὀχέων, κατὰ δ᾽ ἡνία χεῦεν ἔραζε.</p>
<p><a>Ρ620</a> καὶ τά γε Μηριόνης ἔλαβεν χείρεσσι φίλῃσι</p>
<p><a>Ρ621</a> κύψας ἐκ πεδίοιο, καὶ Ἰδομενῆα προσηύδα:</p>
<p><a>Ρ622</a> μάστιε νῦν εἷός κε θοὰς ἐπὶ νῆας ἵκηαι:</p>
<p><a>Ρ623</a> γιγνώσκεις δὲ καὶ αὐτὸς ὅ τ᾽ οὐκέτι κάρτος Ἀχαιῶν.</p>
<p><a>Ρ624</a> ὣς ἔφατ᾽, Ἰδομενεὺς δ᾽ ἵμασεν καλλίτριχας ἵππους</p>
<p><a>Ρ625</a> νῆας ἔπι γλαφυράς: δὴ γὰρ δέος ἔμπεσε θυμῷ.</p>
<p><a>Ρ626</a> οὐδ᾽ ἔλαθ᾽ Αἴαντα μεγαλήτορα καὶ Μενέλαον</p>
<p><a>Ρ627</a> Ζεύς, ὅτε δὴ Τρώεσσι δίδου ἑτεραλκέα νίκην.</p>
<p><a>Ρ628</a> τοῖσι δὲ μύθων ἦρχε μέγας Τελαμώνιος Αἴας:</p>
<p><a>Ρ629</a> ὢ πόποι ἤδη μέν κε καὶ ὃς μάλα νήπιός ἐστι</p>
<p><a>Ρ630</a> γνοίη ὅτι Τρώεσσι πατὴρ Ζεὺς αὐτὸς ἀρήγει.</p>
<p><a>Ρ631</a> τῶν μὲν γὰρ πάντων βέλε᾽ ἅπτεται ὅς τις ἀφήῃ</p>
<p><a>Ρ632</a> ἢ κακὸς ἢ ἀγαθός: Ζεὺς δ᾽ ἔμπης πάντ᾽ ἰθύνει:</p>
<p><a>Ρ633</a> ἡμῖν δ᾽ αὔτως πᾶσιν ἐτώσια πίπτει ἔραζε.</p>
<p><a>Ρ634</a> ἀλλ᾽ ἄγετ᾽ αὐτοί περ φραζώμεθα μῆτιν ἀρίστην,</p>
<p><a>Ρ635</a> ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ</p>
<p><a>Ρ636</a> χάρμα φίλοις ἑτάροισι γενώμεθα νοστήσαντες,</p>
<p><a>Ρ637</a> οἵ που δεῦρ᾽ ὁρόωντες ἀκηχέδατ᾽, οὐδ᾽ ἔτι φασὶν</p>
<p><a>Ρ638</a> Ἕκτορος ἀνδροφόνοιο μένος καὶ χεῖρας ἀάπτους</p>
<p><a>Ρ639</a> σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι.</p>
<p><a>Ρ640</a> εἴη δ᾽ ὅς τις ἑταῖρος ἀπαγγείλειε τάχιστα</p>
<p><a>Ρ641</a> Πηλεΐδῃ, ἐπεὶ οὔ μιν ὀΐομαι οὐδὲ πεπύσθαι</p>
<p><a>Ρ642</a> λυγρῆς ἀγγελίης, ὅτι οἱ φίλος ὤλεθ᾽ ἑταῖρος.</p>
<p><a>Ρ643</a> ἀλλ᾽ οὔ πῃ δύναμαι ἰδέειν τοιοῦτον Ἀχαιῶν:</p>
<p><a>Ρ644</a> ἠέρι γὰρ κατέχονται ὁμῶς αὐτοί τε καὶ ἵπποι.</p>
<p><a>Ρ645</a> Ζεῦ πάτερ ἀλλὰ σὺ ῥῦσαι ὑπ᾽ ἠέρος υἷας Ἀχαιῶν,</p>
<p><a>Ρ646</a> ποίησον δ᾽ αἴθρην, δὸς δ᾽ ὀφθαλμοῖσιν ἰδέσθαι:</p>
<p><a>Ρ647</a> ἐν δὲ φάει καὶ ὄλεσσον, ἐπεί νύ τοι εὔαδεν οὕτως.</p>
<p><a>Ρ648</a> ὣς φάτο, τὸν δὲ πατὴρ ὀλοφύρατο δάκρυ χέοντα:</p>
<p><a>Ρ649</a> αὐτίκα δ᾽ ἠέρα μὲν σκέδασεν καὶ ἀπῶσεν ὀμίχλην,</p>
<p><a>Ρ650</a> ἠέλιος δ᾽ ἐπέλαμψε, μάχη δ᾽ ἐπὶ πᾶσα φαάνθη:</p>
<p><a>Ρ651</a> καὶ τότ᾽ ἄρ᾽ Αἴας εἶπε βοὴν ἀγαθὸν Μενέλαον:</p>
<p><a>Ρ652</a> σκέπτεο νῦν Μενέλαε διοτρεφὲς αἴ κεν ἴδηαι</p>
<p><a>Ρ653</a> ζωὸν ἔτ᾽ Ἀντίλοχον μεγαθύμου Νέστορος υἱόν,</p>
<p><a>Ρ654</a> ὄτρυνον δ᾽ Ἀχιλῆϊ δαΐφρονι θᾶσσον ἰόντα</p>
<p><a>Ρ655</a> εἰπεῖν ὅττι ῥά οἱ πολὺ φίλτατος ὤλεθ᾽ ἑταῖρος.</p>
<p><a>Ρ656</a> ὣς ἔφατ᾽, οὐδ᾽ ἀπίθησε βοὴν ἀγαθὸς Μενέλαος,</p>
<p><a>Ρ657</a> βῆ δ᾽ ἰέναι ὥς τίς τε λέων ἀπὸ μεσσαύλοιο,</p>
<p><a>Ρ658</a> ὅς τ᾽ ἐπεὶ ἄρ κε κάμῃσι κύνας τ᾽ ἄνδρας τ᾽ ἐρεθίζων,</p>
<p><a>Ρ659</a> οἵ τέ μιν οὐκ εἰῶσι βοῶν ἐκ πῖαρ ἑλέσθαι</p>
<p><a>Ρ660</a> πάννυχοι ἐγρήσσοντες: ὃ δὲ κρειῶν ἐρατίζων</p>
<p><a>Ρ661</a> ἰθύει, ἀλλ᾽ οὔ τι πρήσσει: θαμέες γὰρ ἄκοντες</p>
<p><a>Ρ662</a> ἀντίον ἀΐσσουσι θρασειάων ἀπὸ χειρῶν,</p>
<p><a>Ρ663</a> καιόμεναί τε δεταί, τάς τε τρεῖ ἐσσύμενός περ:</p>
<p><a>Ρ664</a> ἠῶθεν δ᾽ ἀπονόσφιν ἔβη τετιηότι θυμῷ:</p>
<p><a>Ρ665</a> ὣς ἀπὸ Πατρόκλοιο βοὴν ἀγαθὸς Μενέλαος</p>
<p><a>Ρ666</a> ἤϊε πόλλ᾽ ἀέκων: περὶ γὰρ δίε μή μιν Ἀχαιοὶ</p>
<p><a>Ρ667</a> ἀργαλέου πρὸ φόβοιο ἕλωρ δηΐοισι λίποιεν.</p>
<p><a>Ρ668</a> πολλὰ δὲ Μηριόνῃ τε καὶ Αἰάντεσσ᾽ ἐπέτελλεν:</p>
<p><a>Ρ669</a> Αἴαντ᾽ Ἀργείων ἡγήτορε Μηριόνη τε</p>
<p><a>Ρ670</a> νῦν τις ἐνηείης Πατροκλῆος δειλοῖο</p>
<p><a>Ρ671</a> μνησάσθω: πᾶσιν γὰρ ἐπίστατο μείλιχος εἶναι</p>
<p><a>Ρ672</a> ζωὸς ἐών: νῦν αὖ θάνατος καὶ μοῖρα κιχάνει.</p>
<p><a>Ρ673</a> ὣς ἄρα φωνήσας ἀπέβη ξανθὸς Μενέλαος,</p>
<p><a>Ρ674</a> πάντοσε παπταίνων ὥς τ᾽ αἰετός, ὅν ῥά τέ φασιν</p>
<p><a>Ρ675</a> ὀξύτατον δέρκεσθαι ὑπουρανίων πετεηνῶν,</p>
<p><a>Ρ676</a> ὅν τε καὶ ὑψόθ᾽ ἐόντα πόδας ταχὺς οὐκ ἔλαθε πτὼξ</p>
<p><a>Ρ677</a> θάμνῳ ὑπ᾽ ἀμφικόμῳ κατακείμενος, ἀλλά τ᾽ ἐπ᾽ αὐτῷ</p>
<p><a>Ρ678</a> ἔσσυτο, καί τέ μιν ὦκα λαβὼν ἐξείλετο θυμόν.</p>
<p><a>Ρ679</a> ὣς τότε σοὶ Μενέλαε διοτρεφὲς ὄσσε φαεινὼ</p>
<p><a>Ρ680</a> πάντοσε δινείσθην πολέων κατὰ ἔθνος ἑταίρων,</p>
<p><a>Ρ681</a> εἴ που Νέστορος υἱὸν ἔτι ζώοντα ἴδοιτο.</p>
<p><a>Ρ682</a> τὸν δὲ μάλ᾽ αἶψ᾽ ἐνόησε μάχης ἐπ᾽ ἀριστερὰ πάσης</p>
<p><a>Ρ683</a> θαρσύνονθ᾽ ἑτάρους καὶ ἐποτρύνοντα μάχεσθαι,</p>
<p><a>Ρ684</a> ἀγχοῦ δ᾽ ἱστάμενος προσέφη ξανθὸς Μενέλαος:</p>
<p><a>Ρ685</a> Ἀντίλοχ᾽ εἰ δ᾽ ἄγε δεῦρο διοτρεφὲς ὄφρα πύθηαι</p>
<p><a>Ρ686</a> λυγρῆς ἀγγελίης, ἣ μὴ ὤφελλε γενέσθαι.</p>
<p><a>Ρ687</a> ἤδη μὲν σὲ καὶ αὐτὸν ὀΐομαι εἰσορόωντα</p>
<p><a>Ρ688</a> γιγνώσκειν ὅτι πῆμα θεὸς Δαναοῖσι κυλίνδει,</p>
<p><a>Ρ689</a> νίκη δὲ Τρώων: πέφαται δ᾽ ὤριστος Ἀχαιῶν</p>
<p><a>Ρ690</a> Πάτροκλος, μεγάλη δὲ ποθὴ Δαναοῖσι τέτυκται.</p>
<p><a>Ρ691</a> ἀλλὰ σύ γ᾽ αἶψ᾽ Ἀχιλῆϊ θέων ἐπὶ νῆας Ἀχαιῶν</p>
<p><a>Ρ692</a> εἰπεῖν, αἴ κε τάχιστα νέκυν ἐπὶ νῆα σαώσῃ</p>
<p><a>Ρ693</a> γυμνόν: ἀτὰρ τά γε τεύχε᾽ ἔχει κορυθαίολος Ἕκτωρ.</p>
<p><a>Ρ694</a> ὣς ἔφατ᾽, Ἀντίλοχος δὲ κατέστυγε μῦθον ἀκούσας:</p>
<p><a>Ρ695</a> δὴν δέ μιν ἀμφασίη ἐπέων λάβε, τὼ δέ οἱ ὄσσε</p>
<p><a>Ρ696</a> δακρυόφι πλῆσθεν, θαλερὴ δέ οἱ ἔσχετο φωνή.</p>
<p><a>Ρ697</a> ἀλλ᾽ οὐδ᾽ ὧς Μενελάου ἐφημοσύνης ἀμέλησε,</p>
<p><a>Ρ698</a> βῆ δὲ θέειν, τὰ δὲ τεύχε᾽ ἀμύμονι δῶκεν ἑταίρῳ</p>
<p><a>Ρ699</a> Λαοδόκῳ, ὅς οἱ σχεδὸν ἔστρεφε μώνυχας ἵππους.</p>
<p><a>Ρ700</a> τὸν μὲν δάκρυ χέοντα πόδες φέρον ἐκ πολέμοιο</p>
<p><a>Ρ701</a> Πηλεΐδῃ Ἀχιλῆϊ κακὸν ἔπος ἀγγελέοντα.</p>
<p><a>Ρ702</a> οὐδ᾽ ἄρα σοὶ Μενέλαε διοτρεφὲς ἤθελε θυμὸς</p>
<p><a>Ρ703</a> τειρομένοις ἑτάροισιν ἀμυνέμεν, ἔνθεν ἀπῆλθεν</p>
<p><a>Ρ704</a> Ἀντίλοχος, μεγάλη δὲ ποθὴ Πυλίοισιν ἐτύχθη:</p>
<p><a>Ρ705</a> ἀλλ᾽ ὅ γε τοῖσιν μὲν Θρασυμήδεα δῖον ἀνῆκεν,</p>
<p><a>Ρ706</a> αὐτὸς δ᾽ αὖτ᾽ ἐπὶ Πατρόκλῳ ἥρωϊ βεβήκει,</p>
<p><a>Ρ707</a> στῆ δὲ παρ᾽ Αἰάντεσσι θέων, εἶθαρ δὲ προσηύδα:</p>
<p><a>Ρ708</a> κεῖνον μὲν δὴ νηυσὶν ἐπιπροέηκα θοῇσιν</p>
<p><a>Ρ709</a> ἐλθεῖν εἰς Ἀχιλῆα πόδας ταχύν: οὐδέ μιν οἴω</p>
<p><a>Ρ710</a> νῦν ἰέναι μάλα περ κεχολωμένον Ἕκτορι δίῳ:</p>
<p><a>Ρ711</a> οὐ γάρ πως ἂν γυμνὸς ἐὼν Τρώεσσι μάχοιτο.</p>
<p><a>Ρ712</a> ἡμεῖς δ᾽ αὐτοί περ φραζώμεθα μῆτιν ἀρίστην,</p>
<p><a>Ρ713</a> ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ</p>
<p><a>Ρ714</a> Τρώων ἐξ ἐνοπῆς θάνατον καὶ κῆρα φύγωμεν.</p>
<p><a>Ρ715</a> τὸν δ᾽ ἠμείβετ᾽ ἔπειτα μέγας Τελαμώνιος Αἴας:</p>
<p><a>Ρ716</a> πάντα κατ᾽ αἶσαν ἔειπες ἀγακλεὲς ὦ Μενέλαε:</p>
<p><a>Ρ717</a> ἀλλὰ σὺ μὲν καὶ Μηριόνης ὑποδύντε μάλ᾽ ὦκα</p>
<p><a>Ρ718</a> νεκρὸν ἀείραντες φέρετ᾽ ἐκ πόνου: αὐτὰρ ὄπισθε</p>
<p><a>Ρ719</a> νῶϊ μαχησόμεθα Τρωσίν τε καὶ Ἕκτορι δίῳ</p>
<p><a>Ρ720</a> ἶσον θυμὸν ἔχοντες ὁμώνυμοι, οἳ τὸ πάρος περ</p>
<p><a>Ρ721</a> μίμνομεν ὀξὺν Ἄρηα παρ᾽ ἀλλήλοισι μένοντες.</p>
<p><a>Ρ722</a> ὣς ἔφαθ᾽, οἳ δ᾽ ἄρα νεκρὸν ἀπὸ χθονὸς ἀγκάζοντο</p>
<p><a>Ρ723</a> ὕψι μάλα μεγάλως: ἐπὶ δ᾽ ἴαχε λαὸς ὄπισθε</p>
<p><a>Ρ724</a> Τρωϊκός, ὡς εἴδοντο νέκυν αἴροντας Ἀχαιούς.</p>
<p><a>Ρ725</a> ἴθυσαν δὲ κύνεσσιν ἐοικότες, οἵ τ᾽ ἐπὶ κάπρῳ</p>
<p><a>Ρ726</a> βλημένῳ ἀΐξωσι πρὸ κούρων θηρητήρων:</p>
<p><a>Ρ727</a> ἕως μὲν γάρ τε θέουσι διαρραῖσαι μεμαῶτες,</p>
<p><a>Ρ728</a> ἀλλ᾽ ὅτε δή ῥ᾽ ἐν τοῖσιν ἑλίξεται ἀλκὶ πεποιθώς,</p>
<p><a>Ρ729</a> ἄψ τ᾽ ἀνεχώρησαν διά τ᾽ ἔτρεσαν ἄλλυδις ἄλλος.</p>
<p><a>Ρ730</a> ὣς Τρῶες εἷος μὲν ὁμιλαδὸν αἰὲν ἕποντο</p>
<p><a>Ρ731</a> νύσσοντες ξίφεσίν τε καὶ ἔγχεσιν ἀμφιγύοισιν:</p>
<p><a>Ρ732</a> ἀλλ᾽ ὅτε δή ῥ᾽ Αἴαντε μεταστρεφθέντε κατ᾽ αὐτοὺς</p>
<p><a>Ρ733</a> σταίησαν, τῶν δὲ τράπετο χρώς, οὐδέ τις ἔτλη</p>
<p><a>Ρ734</a> πρόσσω ἀΐξας περὶ νεκροῦ δηριάασθαι.</p>
<p><a>Ρ735</a> ὣς οἵ γ᾽ ἐμμεμαῶτε νέκυν φέρον ἐκ πολέμοιο</p>
<p><a>Ρ736</a> νῆας ἔπι γλαφυράς: ἐπὶ δὲ πτόλεμος τέτατό σφιν</p>
<p><a>Ρ737</a> ἄγριος ἠΰτε πῦρ, τό τ᾽ ἐπεσσύμενον πόλιν ἀνδρῶν</p>
<p><a>Ρ738</a> ὄρμενον ἐξαίφνης φλεγέθει, μινύθουσι δὲ οἶκοι</p>
<p><a>Ρ739</a> ἐν σέλαϊ μεγάλῳ: τὸ δ᾽ ἐπιβρέμει ἲς ἀνέμοιο.</p>
<p><a>Ρ740</a> ὣς μὲν τοῖς ἵππων τε καὶ ἀνδρῶν αἰχμητάων</p>
<p><a>Ρ741</a> ἀζηχὴς ὀρυμαγδὸς ἐπήϊεν ἐρχομένοισιν:</p>
<p><a>Ρ742</a> οἳ δ᾽ ὥς θ᾽ ἡμίονοι κρατερὸν μένος ἀμφιβαλόντες</p>
<p><a>Ρ743</a> ἕλκωσ᾽ ἐξ ὄρεος κατὰ παιπαλόεσσαν ἀταρπὸν</p>
<p><a>Ρ744</a> ἢ δοκὸν ἠὲ δόρυ μέγα νήϊον: ἐν δέ τε θυμὸς</p>
<p><a>Ρ745</a> τείρεθ᾽ ὁμοῦ καμάτῳ τε καὶ ἱδρῷ σπευδόντεσσιν:</p>
<p><a>Ρ746</a> ὣς οἵ γ᾽ ἐμμεμαῶτε νέκυν φέρον. αὐτὰρ ὄπισθεν</p>
<p><a>Ρ747</a> Αἴαντ᾽ ἰσχανέτην, ὥς τε πρὼν ἰσχάνει ὕδωρ</p>
<p><a>Ρ748</a> ὑλήεις πεδίοιο διαπρύσιον τετυχηκώς,</p>
<p><a>Ρ749</a> ὅς τε καὶ ἰφθίμων ποταμῶν ἀλεγεινὰ ῥέεθρα</p>
<p><a>Ρ750</a> ἴσχει, ἄφαρ δέ τε πᾶσι ῥόον πεδίον δὲ τίθησι</p>
<p><a>Ρ751</a> πλάζων: οὐδέ τί μιν σθένεϊ ῥηγνῦσι ῥέοντες:</p>
<p><a>Ρ752</a> ὣς αἰεὶ Αἴαντε μάχην ἀνέεργον ὀπίσσω</p>
<p><a>Ρ753</a> Τρώων: οἳ δ᾽ ἅμ᾽ ἕποντο, δύω δ᾽ ἐν τοῖσι μάλιστα</p>
<p><a>Ρ754</a> Αἰνείας τ᾽ Ἀγχισιάδης καὶ φαίδιμος Ἕκτωρ.</p>
<p><a>Ρ755</a> τῶν δ᾽ ὥς τε ψαρῶν νέφος ἔρχεται ἠὲ κολοιῶν</p>
<p><a>Ρ756</a> οὖλον κεκλήγοντες, ὅτε προΐδωσιν ἰόντα</p>
<p><a>Ρ757</a> κίρκον, ὅ τε σμικρῇσι φόνον φέρει ὀρνίθεσσιν,</p>
<p><a>Ρ758</a> ὣς ἄρ᾽ ὑπ᾽ Αἰνείᾳ τε καὶ Ἕκτορι κοῦροι Ἀχαιῶν</p>
<p><a>Ρ759</a> οὖλον κεκλήγοντες ἴσαν, λήθοντο δὲ χάρμης.</p>
<p><a>Ρ760</a> πολλὰ δὲ τεύχεα καλὰ πέσον περί τ᾽ ἀμφί τε τάφρον</p>
<p><a>Ρ761</a> φευγόντων Δαναῶν: πολέμου δ᾽ οὐ γίγνετ᾽ ἐρωή.</p>
<h4 class="C2">Book 18</h4><p><a>Σ1</a> ὣς οἳ μὲν μάρναντο δέμας πυρὸς αἰθομένοιο,</p>
<p><a>Σ2</a> Ἀντίλοχος δ᾽ Ἀχιλῆϊ πόδας ταχὺς ἄγγελος ἦλθε.</p>
<p><a>Σ3</a> τὸν δ᾽ εὗρε προπάροιθε νεῶν ὀρθοκραιράων</p>
<p><a>Σ4</a> τὰ φρονέοντ᾽ ἀνὰ θυμὸν ἃ δὴ τετελεσμένα ἦεν:</p>
<p><a>Σ5</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Σ6</a> ὤ μοι ἐγώ, τί τ᾽ ἄρ᾽ αὖτε κάρη κομόωντες Ἀχαιοὶ</p>
<p><a>Σ7</a> νηυσὶν ἔπι κλονέονται ἀτυζόμενοι πεδίοιο;</p>
<p><a>Σ8</a> μὴ δή μοι τελέσωσι θεοὶ κακὰ κήδεα θυμῷ,</p>
<p><a>Σ9</a> ὥς ποτέ μοι μήτηρ διεπέφραδε καί μοι ἔειπε</p>
<p><a>Σ10</a> Μυρμιδόνων τὸν ἄριστον ἔτι ζώοντος ἐμεῖο</p>
<p><a>Σ11</a> χερσὶν ὕπο Τρώων λείψειν φάος ἠελίοιο.</p>
<p><a>Σ12</a> ἦ μάλα δὴ τέθνηκε Μενοιτίου ἄλκιμος υἱὸς</p>
<p><a>Σ13</a> σχέτλιος: ἦ τ᾽ ἐκέλευον ἀπωσάμενον δήϊον πῦρ</p>
<p><a>Σ14</a> ἂψ ἐπὶ νῆας ἴμεν, μηδ᾽ Ἕκτορι ἶφι μάχεσθαι.</p>
<p><a>Σ15</a> εἷος ὃ ταῦθ᾽ ὥρμαινε κατὰ φρένα καὶ κατὰ θυμόν,</p>
<p><a>Σ16</a> τόφρά οἱ ἐγγύθεν ἦλθεν ἀγαυοῦ Νέστορος υἱὸς</p>
<p><a>Σ17</a> δάκρυα θερμὰ χέων, φάτο δ᾽ ἀγγελίην ἀλεγεινήν:</p>
<p><a>Σ18</a> ὤ μοι Πηλέος υἱὲ δαΐφρονος ἦ μάλα λυγρῆς</p>
<p><a>Σ19</a> πεύσεαι ἀγγελίης, ἣ μὴ ὤφελλε γενέσθαι.</p>
<p><a>Σ20</a> κεῖται Πάτροκλος, νέκυος δὲ δὴ ἀμφιμάχονται</p>
<p><a>Σ21</a> γυμνοῦ: ἀτὰρ τά γε τεύχε᾽ ἔχει κορυθαίολος Ἕκτωρ.</p>
<p><a>Σ22</a> ὣς φάτο, τὸν δ᾽ ἄχεος νεφέλη ἐκάλυψε μέλαινα:</p>
<p><a>Σ23</a> ἀμφοτέρῃσι δὲ χερσὶν ἑλὼν κόνιν αἰθαλόεσσαν</p>
<p><a>Σ24</a> χεύατο κὰκ κεφαλῆς, χαρίεν δ᾽ ᾔσχυνε πρόσωπον:</p>
<p><a>Σ25</a> νεκταρέῳ δὲ χιτῶνι μέλαιν᾽ ἀμφίζανε τέφρη.</p>
<p><a>Σ26</a> αὐτὸς δ᾽ ἐν κονίῃσι μέγας μεγαλωστὶ τανυσθεὶς</p>
<p><a>Σ27</a> κεῖτο, φίλῃσι δὲ χερσὶ κόμην ᾔσχυνε δαΐζων.</p>
<p><a>Σ28</a> δμῳαὶ δ᾽ ἃς Ἀχιλεὺς ληΐσσατο Πάτροκλός τε</p>
<p><a>Σ29</a> θυμὸν ἀκηχέμεναι μεγάλ᾽ ἴαχον, ἐκ δὲ θύραζε</p>
<p><a>Σ30</a> ἔδραμον ἀμφ᾽ Ἀχιλῆα δαΐφρονα, χερσὶ δὲ πᾶσαι</p>
<p><a>Σ31</a> στήθεα πεπλήγοντο, λύθεν δ᾽ ὑπὸ γυῖα ἑκάστης.</p>
<p><a>Σ32</a> Ἀντίλοχος δ᾽ ἑτέρωθεν ὀδύρετο δάκρυα λείβων</p>
<p><a>Σ33</a> χεῖρας ἔχων Ἀχιλῆος: ὃ δ᾽ ἔστενε κυδάλιμον κῆρ:</p>
<p><a>Σ34</a> δείδιε γὰρ μὴ λαιμὸν ἀπαμήσειε σιδήρῳ.</p>
<p><a>Σ35</a> σμερδαλέον δ᾽ ᾤμωξεν: ἄκουσε δὲ πότνια μήτηρ</p>
<p><a>Σ36</a> ἡμένη ἐν βένθεσσιν ἁλὸς παρὰ πατρὶ γέροντι,</p>
<p><a>Σ37</a> κώκυσέν τ᾽ ἄρ᾽ ἔπειτα: θεαὶ δέ μιν ἀμφαγέροντο</p>
<p><a>Σ38</a> πᾶσαι ὅσαι κατὰ βένθος ἁλὸς Νηρηΐδες ἦσαν.</p>
<p><a>Σ39</a> ἔνθ᾽ ἄρ᾽ ἔην Γλαύκη τε Θάλειά τε Κυμοδόκη τε</p>
<p><a>Σ40</a> Νησαίη Σπειώ τε Θόη θ᾽ Ἁλίη τε βοῶπις</p>
<p><a>Σ41</a> Κυμοθόη τε καὶ Ἀκταίη καὶ Λιμνώρεια</p>
<p><a>Σ42</a> καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ</p>
<p><a>Σ43</a> Δωτώ τε Πρωτώ τε Φέρουσά τε Δυναμένη τε</p>
<p><a>Σ44</a> Δεξαμένη τε καὶ Ἀμφινόμη καὶ Καλλιάνειρα</p>
<p><a>Σ45</a> Δωρὶς καὶ Πανόπη καὶ ἀγακλειτὴ Γαλάτεια</p>
<p><a>Σ46</a> Νημερτής τε καὶ Ἀψευδὴς καὶ Καλλιάνασσα:</p>
<p><a>Σ47</a> ἔνθα δ᾽ ἔην Κλυμένη Ἰάνειρά τε καὶ Ἰάνασσα</p>
<p><a>Σ48</a> Μαῖρα καὶ Ὠρείθυια ἐϋπλόκαμός τ᾽ Ἀμάθεια</p>
<p><a>Σ49</a> ἄλλαι θ᾽ αἳ κατὰ βένθος ἁλὸς Νηρηΐδες ἦσαν.</p>
<p><a>Σ50</a> τῶν δὲ καὶ ἀργύφεον πλῆτο σπέος: αἳ δ᾽ ἅμα πᾶσαι</p>
<p><a>Σ51</a> στήθεα πεπλήγοντο, Θέτις δ᾽ ἐξῆρχε γόοιο:</p>
<p><a>Σ52</a> κλῦτε κασίγνηται Νηρηΐδες, ὄφρ᾽ ἐῢ πᾶσαι</p>
<p><a>Σ53</a> εἴδετ᾽ ἀκούουσαι ὅσ᾽ ἐμῷ ἔνι κήδεα θυμῷ.</p>
<p><a>Σ54</a> ὤ μοι ἐγὼ δειλή, ὤ μοι δυσαριστοτόκεια,</p>
<p><a>Σ55</a> ἥ τ᾽ ἐπεὶ ἂρ τέκον υἱὸν ἀμύμονά τε κρατερόν τε</p>
<p><a>Σ56</a> ἔξοχον ἡρώων: ὃ δ᾽ ἀνέδραμεν ἔρνεϊ ἶσος:</p>
<p><a>Σ57</a> τὸν μὲν ἐγὼ θρέψασα φυτὸν ὣς γουνῷ ἀλωῆς</p>
<p><a>Σ58</a> νηυσὶν ἐπιπροέηκα κορωνίσιν Ἴλιον εἴσω</p>
<p><a>Σ59</a> Τρωσὶ μαχησόμενον: τὸν δ᾽ οὐχ ὑποδέξομαι αὖτις</p>
<p><a>Σ60</a> οἴκαδε νοστήσαντα δόμον Πηλήϊον εἴσω.</p>
<p><a>Σ61</a> ὄφρα δέ μοι ζώει καὶ ὁρᾷ φάος ἠελίοιο</p>
<p><a>Σ62</a> ἄχνυται, οὐδέ τί οἱ δύναμαι χραισμῆσαι ἰοῦσα.</p>
<p><a>Σ63</a> ἀλλ᾽ εἶμ᾽, ὄφρα ἴδωμι φίλον τέκος, ἠδ᾽ ἐπακούσω</p>
<p><a>Σ64</a> ὅττί μιν ἵκετο πένθος ἀπὸ πτολέμοιο μένοντα.</p>
<p><a>Σ65</a> ὣς ἄρα φωνήσασα λίπε σπέος: αἳ δὲ σὺν αὐτῇ</p>
<p><a>Σ66</a> δακρυόεσσαι ἴσαν, περὶ δέ σφισι κῦμα θαλάσσης</p>
<p><a>Σ67</a> ῥήγνυτο: ταὶ δ᾽ ὅτε δὴ Τροίην ἐρίβωλον ἵκοντο</p>
<p><a>Σ68</a> ἀκτὴν εἰσανέβαινον ἐπισχερώ, ἔνθα θαμειαὶ</p>
<p><a>Σ69</a> Μυρμιδόνων εἴρυντο νέες ταχὺν ἀμφ᾽ Ἀχιλῆα.</p>
<p><a>Σ70</a> τῷ δὲ βαρὺ στενάχοντι παρίστατο πότνια μήτηρ,</p>
<p><a>Σ71</a> ὀξὺ δὲ κωκύσασα κάρη λάβε παιδὸς ἑοῖο,</p>
<p><a>Σ72</a> καί ῥ᾽ ὀλοφυρομένη ἔπεα πτερόεντα προσηύδα:</p>
<p><a>Σ73</a> τέκνον τί κλαίεις; τί δέ σε φρένας ἵκετο πένθος;</p>
<p><a>Σ74</a> ἐξαύδα, μὴ κεῦθε: τὰ μὲν δή τοι τετέλεσται</p>
<p><a>Σ75</a> ἐκ Διός, ὡς ἄρα δὴ πρίν γ᾽ εὔχεο χεῖρας ἀνασχὼν</p>
<p><a>Σ76</a> πάντας ἐπὶ πρύμνῃσιν ἀλήμεναι υἷας Ἀχαιῶν</p>
<p><a>Σ77</a> σεῦ ἐπιδευομένους, παθέειν τ᾽ ἀεκήλια ἔργα.</p>
<p><a>Σ78</a> τὴν δὲ βαρὺ στενάχων προσέφη πόδας ὠκὺς Ἀχιλλεύς:</p>
<p><a>Σ79</a> μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν:</p>
<p><a>Σ80</a> ἀλλὰ τί μοι τῶν ἦδος ἐπεὶ φίλος ὤλεθ᾽ ἑταῖρος</p>
<p><a>Σ81</a> Πάτροκλος, τὸν ἐγὼ περὶ πάντων τῖον ἑταίρων</p>
<p><a>Σ82</a> ἶσον ἐμῇ κεφαλῇ; τὸν ἀπώλεσα, τεύχεα δ᾽ Ἕκτωρ</p>
<p><a>Σ83</a> δῃώσας ἀπέδυσε πελώρια θαῦμα ἰδέσθαι</p>
<p><a>Σ84</a> καλά: τὰ μὲν Πηλῆϊ θεοὶ δόσαν ἀγλαὰ δῶρα</p>
<p><a>Σ85</a> ἤματι τῷ ὅτε σε βροτοῦ ἀνέρος ἔμβαλον εὐνῇ.</p>
<p><a>Σ86</a> αἴθ᾽ ὄφελες σὺ μὲν αὖθι μετ᾽ ἀθανάτῃς ἁλίῃσι</p>
<p><a>Σ87</a> ναίειν, Πηλεὺς δὲ θνητὴν ἀγαγέσθαι ἄκοιτιν.</p>
<p><a>Σ88</a> νῦν δ᾽ ἵνα καὶ σοὶ πένθος ἐνὶ φρεσὶ μυρίον εἴη</p>
<p><a>Σ89</a> παιδὸς ἀποφθιμένοιο, τὸν οὐχ ὑποδέξεαι αὖτις</p>
<p><a>Σ90</a> οἴκαδε νοστήσαντ᾽, ἐπεὶ οὐδ᾽ ἐμὲ θυμὸς ἄνωγε</p>
<p><a>Σ91</a> ζώειν οὐδ᾽ ἄνδρεσσι μετέμμεναι, αἴ κε μὴ Ἕκτωρ</p>
<p><a>Σ92</a> πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,</p>
<p><a>Σ93</a> Πατρόκλοιο δ᾽ ἕλωρα Μενοιτιάδεω ἀποτίσῃ.</p>
<p><a>Σ94</a> τὸν δ᾽ αὖτε προσέειπε Θέτις κατὰ δάκρυ χέουσα:</p>
<p><a>Σ95</a> ὠκύμορος δή μοι τέκος ἔσσεαι, οἷ᾽ ἀγορεύεις:</p>
<p><a>Σ96</a> αὐτίκα γάρ τοι ἔπειτα μεθ᾽ Ἕκτορα πότμος ἑτοῖμος.</p>
<p><a>Σ97</a> τὴν δὲ μέγ᾽ ὀχθήσας προσέφη πόδας ὠκὺς Ἀχιλλεύς:</p>
<p><a>Σ98</a> αὐτίκα τεθναίην, ἐπεὶ οὐκ ἄρ᾽ ἔμελλον ἑταίρῳ</p>
<p><a>Σ99</a> κτεινομένῳ ἐπαμῦναι: ὃ μὲν μάλα τηλόθι πάτρης</p>
<p><a>Σ100</a> ἔφθιτ᾽, ἐμεῖο δὲ δῆσεν ἀρῆς ἀλκτῆρα γενέσθαι.</p>
<p><a>Σ101</a> νῦν δ᾽ ἐπεὶ οὐ νέομαί γε φίλην ἐς πατρίδα γαῖαν,</p>
<p><a>Σ102</a> οὐδέ τι Πατρόκλῳ γενόμην φάος οὐδ᾽ ἑτάροισι</p>
<p><a>Σ103</a> τοῖς ἄλλοις, οἳ δὴ πολέες δάμεν Ἕκτορι δίῳ,</p>
<p><a>Σ104</a> ἀλλ᾽ ἧμαι παρὰ νηυσὶν ἐτώσιον ἄχθος ἀρούρης,</p>
<p><a>Σ105</a> τοῖος ἐὼν οἷος οὔ τις Ἀχαιῶν χαλκοχιτώνων</p>
<p><a>Σ106</a> ἐν πολέμῳ: ἀγορῇ δέ τ᾽ ἀμείνονές εἰσι καὶ ἄλλοι.</p>
<p><a>Σ107</a> ὡς ἔρις ἔκ τε θεῶν ἔκ τ᾽ ἀνθρώπων ἀπόλοιτο</p>
<p><a>Σ108</a> καὶ χόλος, ὅς τ᾽ ἐφέηκε πολύφρονά περ χαλεπῆναι,</p>
<p><a>Σ109</a> ὅς τε πολὺ γλυκίων μέλιτος καταλειβομένοιο</p>
<p><a>Σ110</a> ἀνδρῶν ἐν στήθεσσιν ἀέξεται ἠΰτε καπνός:</p>
<p><a>Σ111</a> ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.</p>
<p><a>Σ112</a> ἀλλὰ τὰ μὲν προτετύχθαι ἐάσομεν ἀχνύμενοί περ,</p>
<p><a>Σ113</a> θυμὸν ἐνὶ στήθεσσι φίλον δαμάσαντες ἀνάγκῃ:</p>
<p><a>Σ114</a> νῦν δ᾽ εἶμ᾽ ὄφρα φίλης κεφαλῆς ὀλετῆρα κιχείω</p>
<p><a>Σ115</a> Ἕκτορα: κῆρα δ᾽ ἐγὼ τότε δέξομαι ὁππότε κεν δὴ</p>
<p><a>Σ116</a> Ζεὺς ἐθέλῃ τελέσαι ἠδ᾽ ἀθάνατοι θεοὶ ἄλλοι.</p>
<p><a>Σ117</a> οὐδὲ γὰρ οὐδὲ βίη Ἡρακλῆος φύγε κῆρα,</p>
<p><a>Σ118</a> ὅς περ φίλτατος ἔσκε Διὶ Κρονίωνι ἄνακτι:</p>
<p><a>Σ119</a> ἀλλά ἑ μοῖρα δάμασσε καὶ ἀργαλέος χόλος Ἥρης.</p>
<p><a>Σ120</a> ὣς καὶ ἐγών, εἰ δή μοι ὁμοίη μοῖρα τέτυκται,</p>
<p><a>Σ121</a> κείσομ᾽ ἐπεί κε θάνω: νῦν δὲ κλέος ἐσθλὸν ἀροίμην,</p>
<p><a>Σ122</a> καί τινα Τρωϊάδων καὶ Δαρδανίδων βαθυκόλπων</p>
<p><a>Σ123</a> ἀμφοτέρῃσιν χερσὶ παρειάων ἁπαλάων</p>
<p><a>Σ124</a> δάκρυ᾽ ὀμορξαμένην ἁδινὸν στοναχῆσαι ἐφείην,</p>
<p><a>Σ125</a> γνοῖεν δ᾽ ὡς δὴ δηρὸν ἐγὼ πολέμοιο πέπαυμαι:</p>
<p><a>Σ126</a> μὴ δέ μ᾽ ἔρυκε μάχης φιλέουσά περ: οὐδέ με πείσεις.</p>
<p><a>Σ127</a> τὸν δ᾽ ἠμείβετ᾽ ἔπειτα θεὰ Θέτις ἀργυρόπεζα:</p>
<p><a>Σ128</a> ναὶ δὴ ταῦτά γε τέκνον ἐτήτυμον οὐ κακόν ἐστι</p>
<p><a>Σ129</a> τειρομένοις ἑτάροισιν ἀμυνέμεν αἰπὺν ὄλεθρον.</p>
<p><a>Σ130</a> ἀλλά τοι ἔντεα καλὰ μετὰ Τρώεσσιν ἔχονται</p>
<p><a>Σ131</a> χάλκεα μαρμαίροντα: τὰ μὲν κορυθαίολος Ἕκτωρ</p>
<p><a>Σ132</a> αὐτὸς ἔχων ὤμοισιν ἀγάλλεται: οὐδέ ἕ φημι</p>
<p><a>Σ133</a> δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.</p>
<p><a>Σ134</a> ἀλλὰ σὺ μὲν μή πω καταδύσεο μῶλον Ἄρηος</p>
<p><a>Σ135</a> πρίν γ᾽ ἐμὲ δεῦρ᾽ ἐλθοῦσαν ἐν ὀφθαλμοῖσιν ἴδηαι:</p>
<p><a>Σ136</a> ἠῶθεν γὰρ νεῦμαι ἅμ᾽ ἠελίῳ ἀνιόντι</p>
<p><a>Σ137</a> τεύχεα καλὰ φέρουσα παρ᾽ Ἡφαίστοιο ἄνακτος.</p>
<p><a>Σ138</a> ὣς ἄρα φωνήσασα πάλιν τράπεθ᾽ υἷος ἑοῖο,</p>
<p><a>Σ139</a> καὶ στρεφθεῖσ᾽ ἁλίῃσι κασιγνήτῃσι μετηύδα:</p>
<p><a>Σ140</a> ὑμεῖς μὲν νῦν δῦτε θαλάσσης εὐρέα κόλπον</p>
<p><a>Σ141</a> ὀψόμεναί τε γέρονθ᾽ ἅλιον καὶ δώματα πατρός,</p>
<p><a>Σ142</a> καί οἱ πάντ᾽ ἀγορεύσατ᾽: ἐγὼ δ᾽ ἐς μακρὸν Ὄλυμπον</p>
<p><a>Σ143</a> εἶμι παρ᾽ Ἥφαιστον κλυτοτέχνην, αἴ κ᾽ ἐθέλῃσιν</p>
<p><a>Σ144</a> υἱεῖ ἐμῷ δόμεναι κλυτὰ τεύχεα παμφανόωντα.</p>
<p><a>Σ145</a> ὣς ἔφαθ᾽, αἳ δ᾽ ὑπὸ κῦμα θαλάσσης αὐτίκ᾽ ἔδυσαν:</p>
<p><a>Σ146</a> ἣ δ᾽ αὖτ᾽ Οὔλυμπον δὲ θεὰ Θέτις ἀργυρόπεζα</p>
<p><a>Σ147</a> ἤϊεν ὄφρα φίλῳ παιδὶ κλυτὰ τεύχε᾽ ἐνείκαι.</p>
<p><a>Σ148</a> τὴν μὲν ἄρ᾽ Οὔλυμπον δὲ πόδες φέρον: αὐτὰρ Ἀχαιοὶ</p>
<p><a>Σ149</a> θεσπεσίῳ ἀλαλητῷ ὑφ᾽ Ἕκτορος ἀνδροφόνοιο</p>
<p><a>Σ150</a> φεύγοντες νῆάς τε καὶ Ἑλλήσποντον ἵκοντο.</p>
<p><a>Σ151</a> οὐδέ κε Πάτροκλόν περ ἐϋκνήμιδες Ἀχαιοὶ</p>
<p><a>Σ152</a> ἐκ βελέων ἐρύσαντο νέκυν θεράποντ᾽ Ἀχιλῆος:</p>
<p><a>Σ153</a> αὖτις γὰρ δὴ τόν γε κίχον λαός τε καὶ ἵπποι</p>
<p><a>Σ154</a> Ἕκτωρ τε Πριάμοιο πάϊς φλογὶ εἴκελος ἀλκήν.</p>
<p><a>Σ155</a> τρὶς μέν μιν μετόπισθε ποδῶν λάβε φαίδιμος Ἕκτωρ</p>
<p><a>Σ156</a> ἑλκέμεναι μεμαώς, μέγα δὲ Τρώεσσιν ὁμόκλα:</p>
<p><a>Σ157</a> τρὶς δὲ δύ᾽ Αἴαντες θοῦριν ἐπιειμένοι ἀλκὴν</p>
<p><a>Σ158</a> νεκροῦ ἀπεστυφέλιξαν: ὃ δ᾽ ἔμπεδον ἀλκὶ πεποιθὼς</p>
<p><a>Σ159</a> ἄλλοτ᾽ ἐπαΐξασκε κατὰ μόθον, ἄλλοτε δ᾽ αὖτε</p>
<p><a>Σ160</a> στάσκε μέγα ἰάχων: ὀπίσω δ᾽ οὐ χάζετο πάμπαν.</p>
<p><a>Σ161</a> ὡς δ᾽ ἀπὸ σώματος οὔ τι λέοντ᾽ αἴθωνα δύνανται</p>
<p><a>Σ162</a> ποιμένες ἄγραυλοι μέγα πεινάοντα δίεσθαι,</p>
<p><a>Σ163</a> ὥς ῥα τὸν οὐκ ἐδύναντο δύω Αἴαντε κορυστὰ</p>
<p><a>Σ164</a> Ἕκτορα Πριαμίδην ἀπὸ νεκροῦ δειδίξασθαι.</p>
<p><a>Σ165</a> καί νύ κεν εἴρυσσέν τε καὶ ἄσπετον ἤρατο κῦδος,</p>
<p><a>Σ166</a> εἰ μὴ Πηλεΐωνι ποδήνεμος ὠκέα Ἶρις</p>
<p><a>Σ167</a> ἄγγελος ἦλθε θέουσ᾽ ἀπ᾽ Ὀλύμπου θωρήσσεσθαι</p>
<p><a>Σ168</a> κρύβδα Διὸς ἄλλων τε θεῶν: πρὸ γὰρ ἧκέ μιν Ἥρη.</p>
<p><a>Σ169</a> ἀγχοῦ δ᾽ ἱσταμένη ἔπεα πτερόεντα προσηύδα:</p>
<p><a>Σ170</a> ὄρσεο Πηλεΐδη, πάντων ἐκπαγλότατ᾽ ἀνδρῶν:</p>
<p><a>Σ171</a> Πατρόκλῳ ἐπάμυνον, οὗ εἵνεκα φύλοπις αἰνὴ</p>
<p><a>Σ172</a> ἕστηκε πρὸ νεῶν: οἳ δ᾽ ἀλλήλους ὀλέκουσιν</p>
<p><a>Σ173</a> οἳ μὲν ἀμυνόμενοι νέκυος πέρι τεθνηῶτος,</p>
<p><a>Σ174</a> οἳ δὲ ἐρύσσασθαι ποτὶ Ἴλιον ἠνεμόεσσαν</p>
<p><a>Σ175</a> Τρῶες ἐπιθύουσι: μάλιστα δὲ φαίδιμος Ἕκτωρ</p>
<p><a>Σ176</a> ἑλκέμεναι μέμονεν: κεφαλὴν δέ ἑ θυμὸς ἄνωγε</p>
<p><a>Σ177</a> πῆξαι ἀνὰ σκολόπεσσι ταμόνθ᾽ ἁπαλῆς ἀπὸ δειρῆς.</p>
<p><a>Σ178</a> ἀλλ᾽ ἄνα μηδ᾽ ἔτι κεῖσο: σέβας δέ σε θυμὸν ἱκέσθω</p>
<p><a>Σ179</a> Πάτροκλον Τρῳῇσι κυσὶν μέλπηθρα γενέσθαι:</p>
<p><a>Σ180</a> σοὶ λώβη, αἴ κέν τι νέκυς ᾐσχυμμένος ἔλθῃ.</p>
<p><a>Σ181</a> τὴν δ᾽ ἠμείβετ᾽ ἔπειτα ποδάρκης δῖος Ἀχιλλεύς:</p>
<p><a>Σ182</a> Ἶρι θεὰ τίς γάρ σε θεῶν ἐμοὶ ἄγγελον ἧκε;</p>
<p><a>Σ183</a> τὸν δ᾽ αὖτε προσέειπε ποδήνεμος ὠκέα Ἶρις:</p>
<p><a>Σ184</a> Ἥρη με προέηκε Διὸς κυδρὴ παράκοιτις:</p>
<p><a>Σ185</a> οὐδ᾽ οἶδε Κρονίδης ὑψίζυγος οὐδέ τις ἄλλος</p>
<p><a>Σ186</a> ἀθανάτων, οἳ Ὄλυμπον ἀγάννιφον ἀμφινέμονται.</p>
<p><a>Σ187</a> τὴν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Σ188</a> πῶς τὰρ ἴω μετὰ μῶλον; ἔχουσι δὲ τεύχε᾽ ἐκεῖνοι:</p>
<p><a>Σ189</a> μήτηρ δ᾽ οὔ με φίλη πρίν γ᾽ εἴα θωρήσσεσθαι</p>
<p><a>Σ190</a> πρίν γ᾽ αὐτὴν ἐλθοῦσαν ἐν ὀφθαλμοῖσιν ἴδωμαι:</p>
<p><a>Σ191</a> στεῦτο γὰρ Ἡφαίστοιο πάρ᾽ οἰσέμεν ἔντεα καλά.</p>
<p><a>Σ192</a> ἄλλου δ᾽ οὔ τευ οἶδα τεῦ ἂν κλυτὰ τεύχεα δύω,</p>
<p><a>Σ193</a> εἰ μὴ Αἴαντός γε σάκος Τελαμωνιάδαο.</p>
<p><a>Σ194</a> ἀλλὰ καὶ αὐτὸς ὅ γ᾽ ἔλπομ᾽ ἐνὶ πρώτοισιν ὁμιλεῖ</p>
<p><a>Σ195</a> ἔγχεϊ δηϊόων περὶ Πατρόκλοιο θανόντος.</p>
<p><a>Σ196</a> τὸν δ᾽ αὖτε προσέειπε ποδήνεμος ὠκέα Ἶρις:</p>
<p><a>Σ197</a> εὖ νυ καὶ ἡμεῖς ἴδμεν ὅ τοι κλυτὰ τεύχε᾽ ἔχονται:</p>
<p><a>Σ198</a> ἀλλ᾽ αὔτως ἐπὶ τάφρον ἰὼν Τρώεσσι φάνηθι,</p>
<p><a>Σ199</a> αἴ κέ σ᾽ ὑποδείσαντες ἀπόσχωνται πολέμοιο</p>
<p><a>Σ200</a> Τρῶες, ἀναπνεύσωσι δ᾽ ἀρήϊοι υἷες Ἀχαιῶν</p>
<p><a>Σ201</a> τειρόμενοι: ὀλίγη δέ τ᾽ ἀνάπνευσις πολέμοιο.</p>
<p><a>Σ202</a> ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις,</p>
<p><a>Σ203</a> αὐτὰρ Ἀχιλλεὺς ὦρτο Διῒ φίλος: ἀμφὶ δ᾽ Ἀθήνη</p>
<p><a>Σ204</a> ὤμοις ἰφθίμοισι βάλ᾽ αἰγίδα θυσσανόεσσαν,</p>
<p><a>Σ205</a> ἀμφὶ δέ οἱ κεφαλῇ νέφος ἔστεφε δῖα θεάων</p>
<p><a>Σ206</a> χρύσεον, ἐκ δ᾽ αὐτοῦ δαῖε φλόγα παμφανόωσαν.</p>
<p><a>Σ207</a> ὡς δ᾽ ὅτε καπνὸς ἰὼν ἐξ ἄστεος αἰθέρ᾽ ἵκηται</p>
<p><a>Σ208</a> τηλόθεν ἐκ νήσου, τὴν δήϊοι ἀμφιμάχωνται,</p>
<p><a>Σ209</a> οἵ τε πανημέριοι στυγερῷ κρίνονται Ἄρηϊ</p>
<p><a>Σ210</a> ἄστεος ἐκ σφετέρου: ἅμα δ᾽ ἠελίῳ καταδύντι</p>
<p><a>Σ211</a> πυρσοί τε φλεγέθουσιν ἐπήτριμοι, ὑψόσε δ᾽ αὐγὴ</p>
<p><a>Σ212</a> γίγνεται ἀΐσσουσα περικτιόνεσσιν ἰδέσθαι,</p>
<p><a>Σ213</a> αἴ κέν πως σὺν νηυσὶν ἄρεω ἀλκτῆρες ἵκωνται:</p>
<p><a>Σ214</a> ὣς ἀπ᾽ Ἀχιλλῆος κεφαλῆς σέλας αἰθέρ᾽ ἵκανε:</p>
<p><a>Σ215</a> στῆ δ᾽ ἐπὶ τάφρον ἰὼν ἀπὸ τείχεος, οὐδ᾽ ἐς Ἀχαιοὺς</p>
<p><a>Σ216</a> μίσγετο: μητρὸς γὰρ πυκινὴν ὠπίζετ᾽ ἐφετμήν.</p>
<p><a>Σ217</a> ἔνθα στὰς ἤϋσ᾽, ἀπάτερθε δὲ Παλλὰς Ἀθήνη</p>
<p><a>Σ218</a> φθέγξατ᾽: ἀτὰρ Τρώεσσιν ἐν ἄσπετον ὦρσε κυδοιμόν.</p>
<p><a>Σ219</a> ὡς δ᾽ ὅτ᾽ ἀριζήλη φωνή, ὅτε τ᾽ ἴαχε σάλπιγξ</p>
<p><a>Σ220</a> ἄστυ περιπλομένων δηΐων ὕπο θυμοραϊστέων,</p>
<p><a>Σ221</a> ὣς τότ᾽ ἀριζήλη φωνὴ γένετ᾽ Αἰακίδαο.</p>
<p><a>Σ222</a> οἳ δ᾽ ὡς οὖν ἄϊον ὄπα χάλκεον Αἰακίδαο,</p>
<p><a>Σ223</a> πᾶσιν ὀρίνθη θυμός: ἀτὰρ καλλίτριχες ἵπποι</p>
<p><a>Σ224</a> ἂψ ὄχεα τρόπεον: ὄσσοντο γὰρ ἄλγεα θυμῷ.</p>
<p><a>Σ225</a> ἡνίοχοι δ᾽ ἔκπληγεν, ἐπεὶ ἴδον ἀκάματον πῦρ</p>
<p><a>Σ226</a> δεινὸν ὑπὲρ κεφαλῆς μεγαθύμου Πηλεΐωνος</p>
<p><a>Σ227</a> δαιόμενον: τὸ δὲ δαῖε θεὰ γλαυκῶπις Ἀθήνη.</p>
<p><a>Σ228</a> τρὶς μὲν ὑπὲρ τάφρου μεγάλ᾽ ἴαχε δῖος Ἀχιλλεύς,</p>
<p><a>Σ229</a> τρὶς δὲ κυκήθησαν Τρῶες κλειτοί τ᾽ ἐπίκουροι.</p>
<p><a>Σ230</a> ἔνθα δὲ καὶ τότ᾽ ὄλοντο δυώδεκα φῶτες ἄριστοι</p>
<p><a>Σ231</a> ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ</p>
<p><a>Σ232</a> ἀσπασίως Πάτροκλον ὑπ᾽ ἐκ βελέων ἐρύσαντες</p>
<p><a>Σ233</a> κάτθεσαν ἐν λεχέεσσι: φίλοι δ᾽ ἀμφέσταν ἑταῖροι</p>
<p><a>Σ234</a> μυρόμενοι: μετὰ δέ σφι ποδώκης εἵπετ᾽ Ἀχιλλεὺς</p>
<p><a>Σ235</a> δάκρυα θερμὰ χέων, ἐπεὶ εἴσιδε πιστὸν ἑταῖρον</p>
<p><a>Σ236</a> κείμενον ἐν φέρτρῳ δεδαϊγμένον ὀξέϊ χαλκῷ,</p>
<p><a>Σ237</a> τόν ῥ᾽ ἤτοι μὲν ἔπεμπε σὺν ἵπποισιν καὶ ὄχεσφιν</p>
<p><a>Σ238</a> ἐς πόλεμον, οὐδ᾽ αὖτις ἐδέξατο νοστήσαντα.</p>
<p><a>Σ239</a> Ἠέλιον δ᾽ ἀκάμαντα βοῶπις πότνια Ἥρη</p>
<p><a>Σ240</a> πέμψεν ἐπ᾽ Ὠκεανοῖο ῥοὰς ἀέκοντα νέεσθαι:</p>
<p><a>Σ241</a> ἠέλιος μὲν ἔδυ, παύσαντο δὲ δῖοι Ἀχαιοὶ</p>
<p><a>Σ242</a> φυλόπιδος κρατερῆς καὶ ὁμοιΐου πολέμοιο.</p>
<p><a>Σ243</a> Τρῶες δ᾽ αὖθ᾽ ἑτέρωθεν ἀπὸ κρατερῆς ὑσμίνης</p>
<p><a>Σ244</a> χωρήσαντες ἔλυσαν ὑφ᾽ ἅρμασιν ὠκέας ἵππους,</p>
<p><a>Σ245</a> ἐς δ᾽ ἀγορὴν ἀγέροντο πάρος δόρποιο μέδεσθαι.</p>
<p><a>Σ246</a> ὀρθῶν δ᾽ ἑσταότων ἀγορὴ γένετ᾽, οὐδέ τις ἔτλη</p>
<p><a>Σ247</a> ἕζεσθαι: πάντας γὰρ ἔχε τρόμος, οὕνεκ᾽ Ἀχιλλεὺς</p>
<p><a>Σ248</a> ἐξεφάνη, δηρὸν δὲ μάχης ἐπέπαυτ᾽ ἀλεγεινῆς.</p>
<p><a>Σ249</a> τοῖσι δὲ Πουλυδάμας πεπνυμένος ἦρχ᾽ ἀγορεύειν</p>
<p><a>Σ250</a> Πανθοΐδης: ὃ γὰρ οἶος ὅρα πρόσσω καὶ ὀπίσσω:</p>
<p><a>Σ251</a> Ἕκτορι δ᾽ ἦεν ἑταῖρος, ἰῇ δ᾽ ἐν νυκτὶ γένοντο,</p>
<p><a>Σ252</a> ἀλλ᾽ ὃ μὲν ἂρ μύθοισιν, ὃ δ᾽ ἔγχεϊ πολλὸν ἐνίκα:</p>
<p><a>Σ253</a> ὅ σφιν ἐϋφρονέων ἀγορήσατο καὶ μετέειπεν:</p>
<p><a>Σ254</a> ἀμφὶ μάλα φράζεσθε φίλοι: κέλομαι γὰρ ἔγωγε</p>
<p><a>Σ255</a> ἄστυδε νῦν ἰέναι, μὴ μίμνειν ἠῶ δῖαν</p>
<p><a>Σ256</a> ἐν πεδίῳ παρὰ νηυσίν: ἑκὰς δ᾽ ἀπὸ τείχεός εἰμεν.</p>
<p><a>Σ257</a> ὄφρα μὲν οὗτος ἀνὴρ Ἀγαμέμνονι μήνιε δίῳ</p>
<p><a>Σ258</a> τόφρα δὲ ῥηΐτεροι πολεμίζειν ἦσαν Ἀχαιοί:</p>
<p><a>Σ259</a> χαίρεσκον γὰρ ἔγωγε θοῇς ἐπὶ νηυσὶν ἰαύων</p>
<p><a>Σ260</a> ἐλπόμενος νῆας αἱρησέμεν ἀμφιελίσσας.</p>
<p><a>Σ261</a> νῦν δ᾽ αἰνῶς δείδοικα ποδώκεα Πηλεΐωνα:</p>
<p><a>Σ262</a> οἷος κείνου θυμὸς ὑπέρβιος, οὐκ ἐθελήσει</p>
<p><a>Σ263</a> μίμνειν ἐν πεδίῳ, ὅθι περ Τρῶες καὶ Ἀχαιοὶ</p>
<p><a>Σ264</a> ἐν μέσῳ ἀμφότεροι μένος Ἄρηος δατέονται,</p>
<p><a>Σ265</a> ἀλλὰ περὶ πτόλιός τε μαχήσεται ἠδὲ γυναικῶν.</p>
<p><a>Σ266</a> ἀλλ᾽ ἴομεν προτὶ ἄστυ, πίθεσθέ μοι: ὧδε γὰρ ἔσται:</p>
<p><a>Σ267</a> νῦν μὲν νὺξ ἀπέπαυσε ποδώκεα Πηλεΐωνα</p>
<p><a>Σ268</a> ἀμβροσίη: εἰ δ᾽ ἄμμε κιχήσεται ἐνθάδ᾽ ἐόντας</p>
<p><a>Σ269</a> αὔριον ὁρμηθεὶς σὺν τεύχεσιν, εὖ νύ τις αὐτὸν</p>
<p><a>Σ270</a> γνώσεται: ἀσπασίως γὰρ ἀφίξεται Ἴλιον ἱρὴν</p>
<p><a>Σ271</a> ὅς κε φύγῃ, πολλοὺς δὲ κύνες καὶ γῦπες ἔδονται</p>
<p><a>Σ272</a> Τρώων: αἲ γὰρ δή μοι ἀπ᾽ οὔατος ὧδε γένοιτο.</p>
<p><a>Σ273</a> εἰ δ᾽ ἂν ἐμοῖς ἐπέεσσι πιθώμεθα κηδόμενοί περ,</p>
<p><a>Σ274</a> νύκτα μὲν εἰν ἀγορῇ σθένος ἕξομεν, ἄστυ δὲ πύργοι</p>
<p><a>Σ275</a> ὑψηλαί τε πύλαι σανίδες τ᾽ ἐπὶ τῇς ἀραρυῖαι</p>
<p><a>Σ276</a> μακραὶ ἐΰξεστοι ἐζευγμέναι εἰρύσσονται:</p>
<p><a>Σ277</a> πρῶϊ δ᾽ ὑπηοῖοι σὺν τεύχεσι θωρηχθέντες</p>
<p><a>Σ278</a> στησόμεθ᾽ ἂμ πύργους: τῷ δ᾽ ἄλγιον, αἴ κ᾽ ἐθέλῃσιν</p>
<p><a>Σ279</a> ἐλθὼν ἐκ νηῶν περὶ τείχεος ἄμμι μάχεσθαι.</p>
<p><a>Σ280</a> ἂψ πάλιν εἶσ᾽ ἐπὶ νῆας, ἐπεί κ᾽ ἐριαύχενας ἵππους</p>
<p><a>Σ281</a> παντοίου δρόμου ἄσῃ ὑπὸ πτόλιν ἠλασκάζων:</p>
<p><a>Σ282</a> εἴσω δ᾽ οὔ μιν θυμὸς ἐφορμηθῆναι ἐάσει,</p>
<p><a>Σ283</a> οὐδέ ποτ᾽ ἐκπέρσει: πρίν μιν κύνες ἀργοὶ ἔδονται.</p>
<p><a>Σ284</a> τὸν δ᾽ ἄρ᾽ ὑπόδρα ἰδὼν προσέφη κορυθαίολος Ἕκτωρ:</p>
<p><a>Σ285</a> Πουλυδάμα σὺ μὲν οὐκέτ᾽ ἐμοὶ φίλα ταῦτ᾽ ἀγορεύεις,</p>
<p><a>Σ286</a> ὃς κέλεαι κατὰ ἄστυ ἀλήμεναι αὖτις ἰόντας.</p>
<p><a>Σ287</a> ἦ οὔ πω κεκόρησθε ἐελμένοι ἔνδοθι πύργων;</p>
<p><a>Σ288</a> πρὶν μὲν γὰρ Πριάμοιο πόλιν μέροπες ἄνθρωποι</p>
<p><a>Σ289</a> πάντες μυθέσκοντο πολύχρυσον πολύχαλκον:</p>
<p><a>Σ290</a> νῦν δὲ δὴ ἐξαπόλωλε δόμων κειμήλια καλά,</p>
<p><a>Σ291</a> πολλὰ δὲ δὴ Φρυγίην καὶ Μῃονίην ἐρατεινὴν</p>
<p><a>Σ292</a> κτήματα περνάμεν᾽ ἵκει, ἐπεὶ μέγας ὠδύσατο Ζεύς.</p>
<p><a>Σ293</a> νῦν δ᾽ ὅτε πέρ μοι ἔδωκε Κρόνου πάϊς ἀγκυλομήτεω</p>
<p><a>Σ294</a> κῦδος ἀρέσθ᾽ ἐπὶ νηυσί, θαλάσσῃ τ᾽ ἔλσαι Ἀχαιούς,</p>
<p><a>Σ295</a> νήπιε μηκέτι ταῦτα νοήματα φαῖν᾽ ἐνὶ δήμῳ:</p>
<p><a>Σ296</a> οὐ γάρ τις Τρώων ἐπιπείσεται: οὐ γὰρ ἐάσω.</p>
<p><a>Σ297</a> ἀλλ᾽ ἄγεθ᾽ ὡς ἂν ἐγὼ εἴπω, πειθώμεθα πάντες.</p>
<p><a>Σ298</a> νῦν μὲν δόρπον ἕλεσθε κατὰ στρατὸν ἐν τελέεσσι,</p>
<p><a>Σ299</a> καὶ φυλακῆς μνήσασθε, καὶ ἐγρήγορθε ἕκαστος:</p>
<p><a>Σ300</a> Τρώων δ᾽ ὃς κτεάτεσσιν ὑπερφιάλως ἀνιάζει,</p>
<p><a>Σ301</a> συλλέξας λαοῖσι δότω καταδημοβορῆσαι:</p>
<p><a>Σ302</a> τῶν τινὰ βέλτερόν ἐστιν ἐπαυρέμεν ἤ περ Ἀχαιούς.</p>
<p><a>Σ303</a> πρῶϊ δ᾽ ὑπηοῖοι σὺν τεύχεσι θωρηχθέντες</p>
<p><a>Σ304</a> νηυσὶν ἔπι γλαφυρῇσιν ἐγείρομεν ὀξὺν Ἄρηα.</p>
<p><a>Σ305</a> εἰ δ᾽ ἐτεὸν παρὰ ναῦφιν ἀνέστη δῖος Ἀχιλλεύς,</p>
<p><a>Σ306</a> ἄλγιον αἴ κ᾽ ἐθέλῃσι τῷ ἔσσεται: οὔ μιν ἔγωγε</p>
<p><a>Σ307</a> φεύξομαι ἐκ πολέμοιο δυσηχέος, ἀλλὰ μάλ᾽ ἄντην</p>
<p><a>Σ308</a> στήσομαι, ἤ κε φέρῃσι μέγα κράτος, ἦ κε φεροίμην.</p>
<p><a>Σ309</a> ξυνὸς Ἐνυάλιος, καί τε κτανέοντα κατέκτα.</p>
<p><a>Σ310</a> ὣς Ἕκτωρ ἀγόρευ᾽, ἐπὶ δὲ Τρῶες κελάδησαν</p>
<p><a>Σ311</a> νήπιοι: ἐκ γάρ σφεων φρένας εἵλετο Παλλὰς Ἀθήνη.</p>
<p><a>Σ312</a> Ἕκτορι μὲν γὰρ ἐπῄνησαν κακὰ μητιόωντι,</p>
<p><a>Σ313</a> Πουλυδάμαντι δ᾽ ἄρ᾽ οὔ τις ὃς ἐσθλὴν φράζετο βουλήν.</p>
<p><a>Σ314</a> δόρπον ἔπειθ᾽ εἵλοντο κατὰ στρατόν: αὐτὰρ Ἀχαιοὶ</p>
<p><a>Σ315</a> παννύχιοι Πάτροκλον ἀνεστενάχοντο γοῶντες.</p>
<p><a>Σ316</a> τοῖσι δὲ Πηλεΐδης ἁδινοῦ ἐξῆρχε γόοιο</p>
<p><a>Σ317</a> χεῖρας ἐπ᾽ ἀνδροφόνους θέμενος στήθεσσιν ἑταίρου</p>
<p><a>Σ318</a> πυκνὰ μάλα στενάχων ὥς τε λὶς ἠϋγένειος,</p>
<p><a>Σ319</a> ᾧ ῥά θ᾽ ὑπὸ σκύμνους ἐλαφηβόλος ἁρπάσῃ ἀνὴρ</p>
<p><a>Σ320</a> ὕλης ἐκ πυκινῆς: ὃ δέ τ᾽ ἄχνυται ὕστερος ἐλθών,</p>
<p><a>Σ321</a> πολλὰ δέ τ᾽ ἄγκε᾽ ἐπῆλθε μετ᾽ ἀνέρος ἴχνι᾽ ἐρευνῶν</p>
<p><a>Σ322</a> εἴ ποθεν ἐξεύροι: μάλα γὰρ δριμὺς χόλος αἱρεῖ:</p>
<p><a>Σ323</a> ὣς ὃ βαρὺ στενάχων μετεφώνεε Μυρμιδόνεσσιν:</p>
<p><a>Σ324</a> ὢ πόποι ἦ ῥ᾽ ἅλιον ἔπος ἔκβαλον ἤματι κείνῳ</p>
<p><a>Σ325</a> θαρσύνων ἥρωα Μενοίτιον ἐν μεγάροισι:</p>
<p><a>Σ326</a> φῆν δέ οἱ εἰς Ὀπόεντα περικλυτὸν υἱὸν ἀπάξειν</p>
<p><a>Σ327</a> Ἴλιον ἐκπέρσαντα, λαχόντα τε ληΐδος αἶσαν.</p>
<p><a>Σ328</a> ἀλλ᾽ οὐ Ζεὺς ἄνδρεσσι νοήματα πάντα τελευτᾷ:</p>
<p><a>Σ329</a> ἄμφω γὰρ πέπρωται ὁμοίην γαῖαν ἐρεῦσαι</p>
<p><a>Σ330</a> αὐτοῦ ἐνὶ Τροίῃ, ἐπεὶ οὐδ᾽ ἐμὲ νοστήσαντα</p>
<p><a>Σ331</a> δέξεται ἐν μεγάροισι γέρων ἱππηλάτα Πηλεὺς</p>
<p><a>Σ332</a> οὐδὲ Θέτις μήτηρ, ἀλλ᾽ αὐτοῦ γαῖα καθέξει.</p>
<p><a>Σ333</a> νῦν δ᾽ ἐπεὶ οὖν Πάτροκλε σεῦ ὕστερος εἶμ᾽ ὑπὸ γαῖαν,</p>
<p><a>Σ334</a> οὔ σε πρὶν κτεριῶ πρίν γ᾽ Ἕκτορος ἐνθάδ᾽ ἐνεῖκαι</p>
<p><a>Σ335</a> τεύχεα καὶ κεφαλὴν μεγαθύμου σοῖο φονῆος:</p>
<p><a>Σ336</a> δώδεκα δὲ προπάροιθε πυρῆς ἀποδειροτομήσω</p>
<p><a>Σ337</a> Τρώων ἀγλαὰ τέκνα σέθεν κταμένοιο χολωθείς.</p>
<p><a>Σ338</a> τόφρα δέ μοι παρὰ νηυσὶ κορωνίσι κείσεαι αὔτως,</p>
<p><a>Σ339</a> ἀμφὶ δὲ σὲ Τρῳαὶ καὶ Δαρδανίδες βαθύκολποι</p>
<p><a>Σ340</a> κλαύσονται νύκτάς τε καὶ ἤματα δάκρυ χέουσαι,</p>
<p><a>Σ341</a> τὰς αὐτοὶ καμόμεσθα βίηφί τε δουρί τε μακρῷ</p>
<p><a>Σ342</a> πιείρας πέρθοντε πόλεις μερόπων ἀνθρώπων.</p>
<p><a>Σ343</a> ὣς εἰπὼν ἑτάροισιν ἐκέκλετο δῖος Ἀχιλλεὺς</p>
<p><a>Σ344</a> ἀμφὶ πυρὶ στῆσαι τρίποδα μέγαν, ὄφρα τάχιστα</p>
<p><a>Σ345</a> Πάτροκλον λούσειαν ἄπο βρότον αἱματόεντα.</p>
<p><a>Σ346</a> οἳ δὲ λοετροχόον τρίποδ᾽ ἵστασαν ἐν πυρὶ κηλέῳ,</p>
<p><a>Σ347</a> ἐν δ᾽ ἄρ᾽ ὕδωρ ἔχεαν, ὑπὸ δὲ ξύλα δαῖον ἑλόντες.</p>
<p><a>Σ348</a> γάστρην μὲν τρίποδος πῦρ ἄμφεπε, θέρμετο δ᾽ ὕδωρ:</p>
<p><a>Σ349</a> αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,</p>
<p><a>Σ350</a> καὶ τότε δὴ λοῦσάν τε καὶ ἤλειψαν λίπ᾽ ἐλαίῳ,</p>
<p><a>Σ351</a> ἐν δ᾽ ὠτειλὰς πλῆσαν ἀλείφατος ἐννεώροιο:</p>
<p><a>Σ352</a> ἐν λεχέεσσι δὲ θέντες ἑανῷ λιτὶ κάλυψαν</p>
<p><a>Σ353</a> ἐς πόδας ἐκ κεφαλῆς, καθύπερθε δὲ φάρεϊ λευκῷ.</p>
<p><a>Σ354</a> παννύχιοι μὲν ἔπειτα πόδας ταχὺν ἀμφ᾽ Ἀχιλῆα</p>
<p><a>Σ355</a> Μυρμιδόνες Πάτροκλον ἀνεστενάχοντο γοῶντες:</p>
<p><a>Σ356</a> Ζεὺς δ᾽ Ἥρην προσέειπε κασιγνήτην ἄλοχόν τε:</p>
<p><a>Σ357</a> ἔπρηξας καὶ ἔπειτα βοῶπις πότνια Ἥρη</p>
<p><a>Σ358</a> ἀνστήσασ᾽ Ἀχιλῆα πόδας ταχύν: ἦ ῥά νυ σεῖο</p>
<p><a>Σ359</a> ἐξ αὐτῆς ἐγένοντο κάρη κομόωντες Ἀχαιοί.</p>
<p><a>Σ360</a> τὸν δ᾽ ἠμείβετ᾽ ἔπειτα βοῶπις πότνια Ἥρη:</p>
<p><a>Σ361</a> αἰνότατε Κρονίδη ποῖον τὸν μῦθον ἔειπες.</p>
<p><a>Σ362</a> καὶ μὲν δή πού τις μέλλει βροτὸς ἀνδρὶ τελέσσαι,</p>
<p><a>Σ363</a> ὅς περ θνητός τ᾽ ἐστὶ καὶ οὐ τόσα μήδεα οἶδε:</p>
<p><a>Σ364</a> πῶς δὴ ἔγωγ᾽, ἥ φημι θεάων ἔμμεν ἀρίστη,</p>
<p><a>Σ365</a> ἀμφότερον γενεῇ τε καὶ οὕνεκα σὴ παράκοιτις</p>
<p><a>Σ366</a> κέκλημαι, σὺ δὲ πᾶσι μετ᾽ ἀθανάτοισιν ἀνάσσεις,</p>
<p><a>Σ367</a> οὐκ ὄφελον Τρώεσσι κοτεσσαμένη κακὰ ῥάψαι;</p>
<p><a>Σ368</a> ὣς οἳ μὲν τοιαῦτα πρὸς ἀλλήλους ἀγόρευον:</p>
<p><a>Σ369</a> Ἡφαίστου δ᾽ ἵκανε δόμον Θέτις ἀργυρόπεζα</p>
<p><a>Σ370</a> ἄφθιτον ἀστερόεντα μεταπρεπέ᾽ ἀθανάτοισι</p>
<p><a>Σ371</a> χάλκεον, ὅν ῥ᾽ αὐτὸς ποιήσατο κυλλοποδίων.</p>
<p><a>Σ372</a> τὸν δ᾽ εὗρ᾽ ἱδρώοντα ἑλισσόμενον περὶ φύσας</p>
<p><a>Σ373</a> σπεύδοντα: τρίποδας γὰρ ἐείκοσι πάντας ἔτευχεν</p>
<p><a>Σ374</a> ἑστάμεναι περὶ τοῖχον ἐϋσταθέος μεγάροιο,</p>
<p><a>Σ375</a> χρύσεα δέ σφ᾽ ὑπὸ κύκλα ἑκάστῳ πυθμένι θῆκεν,</p>
<p><a>Σ376</a> ὄφρά οἱ αὐτόματοι θεῖον δυσαίατ᾽ ἀγῶνα</p>
<p><a>Σ377</a> ἠδ᾽ αὖτις πρὸς δῶμα νεοίατο θαῦμα ἰδέσθαι.</p>
<p><a>Σ378</a> οἳ δ᾽ ἤτοι τόσσον μὲν ἔχον τέλος, οὔατα δ᾽ οὔ πω</p>
<p><a>Σ379</a> δαιδάλεα προσέκειτο: τά ῥ᾽ ἤρτυε, κόπτε δὲ δεσμούς.</p>
<p><a>Σ380</a> ὄφρ᾽ ὅ γε ταῦτ᾽ ἐπονεῖτο ἰδυίῃσι πραπίδεσσι,</p>
<p><a>Σ381</a> τόφρά οἱ ἐγγύθεν ἦλθε θεὰ Θέτις ἀργυρόπεζα.</p>
<p><a>Σ382</a> τὴν δὲ ἴδε προμολοῦσα Χάρις λιπαροκρήδεμνος</p>
<p><a>Σ383</a> καλή, τὴν ὤπυιε περικλυτὸς ἀμφιγυήεις:</p>
<p><a>Σ384</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Σ385</a> τίπτε Θέτι τανύπεπλε ἱκάνεις ἡμέτερον δῶ</p>
<p><a>Σ386</a> αἰδοίη τε φίλη τε; πάρος γε μὲν οὔ τι θαμίζεις.</p>
<p><a>Σ387</a> ἀλλ᾽ ἕπεο προτέρω, ἵνα τοι πὰρ ξείνια θείω.</p>
<p><a>Σ388</a> ὣς ἄρα φωνήσασα πρόσω ἄγε δῖα θεάων.</p>
<p><a>Σ389</a> τὴν μὲν ἔπειτα καθεῖσεν ἐπὶ θρόνου ἀργυροήλου</p>
<p><a>Σ390</a> καλοῦ δαιδαλέου: ὑπὸ δὲ θρῆνυς ποσὶν ἦεν:</p>
<p><a>Σ391</a> κέκλετο δ᾽ Ἥφαιστον κλυτοτέχνην εἶπέ τε μῦθον:</p>
<p><a>Σ392</a> Ἥφαιστε πρόμολ᾽ ὧδε: Θέτις νύ τι σεῖο χατίζει.</p>
<p><a>Σ393</a> τὴν δ᾽ ἠμείβετ᾽ ἔπειτα περικλυτὸς ἀμφιγυήεις:</p>
<p><a>Σ394</a> ἦ ῥά νύ μοι δεινή τε καὶ αἰδοίη θεὸς ἔνδον,</p>
<p><a>Σ395</a> ἥ μ᾽ ἐσάωσ᾽ ὅτε μ᾽ ἄλγος ἀφίκετο τῆλε πεσόντα</p>
<p><a>Σ396</a> μητρὸς ἐμῆς ἰότητι κυνώπιδος, ἥ μ᾽ ἐθέλησε</p>
<p><a>Σ397</a> κρύψαι χωλὸν ἐόντα: τότ᾽ ἂν πάθον ἄλγεα θυμῷ,</p>
<p><a>Σ398</a> εἰ μή μ᾽ Εὐρυνόμη τε Θέτις θ᾽ ὑπεδέξατο κόλπῳ</p>
<p><a>Σ399</a> Εὐρυνόμη θυγάτηρ ἀψορρόου Ὠκεανοῖο.</p>
<p><a>Σ400</a> τῇσι παρ᾽ εἰνάετες χάλκευον δαίδαλα πολλά,</p>
<p><a>Σ401</a> πόρπας τε γναμπτάς θ᾽ ἕλικας κάλυκάς τε καὶ ὅρμους</p>
<p><a>Σ402</a> ἐν σπῆϊ γλαφυρῷ: περὶ δὲ ῥόος Ὠκεανοῖο</p>
<p><a>Σ403</a> ἀφρῷ μορμύρων ῥέεν ἄσπετος: οὐδέ τις ἄλλος</p>
<p><a>Σ404</a> ᾔδεεν οὔτε θεῶν οὔτε θνητῶν ἀνθρώπων,</p>
<p><a>Σ405</a> ἀλλὰ Θέτις τε καὶ Εὐρυνόμη ἴσαν, αἵ μ᾽ ἐσάωσαν.</p>
<p><a>Σ406</a> ἣ νῦν ἡμέτερον δόμον ἵκει: τώ με μάλα χρεὼ</p>
<p><a>Σ407</a> πάντα Θέτι καλλιπλοκάμῳ ζῳάγρια τίνειν.</p>
<p><a>Σ408</a> ἀλλὰ σὺ μὲν νῦν οἱ παράθες ξεινήϊα καλά,</p>
<p><a>Σ409</a> ὄφρ᾽ ἂν ἐγὼ φύσας ἀποθείομαι ὅπλά τε πάντα.</p>
<p><a>Σ410</a> ἦ, καὶ ἀπ᾽ ἀκμοθέτοιο πέλωρ αἴητον ἀνέστη</p>
<p><a>Σ411</a> χωλεύων: ὑπὸ δὲ κνῆμαι ῥώοντο ἀραιαί.</p>
<p><a>Σ412</a> φύσας μέν ῥ᾽ ἀπάνευθε τίθει πυρός, ὅπλά τε πάντα</p>
<p><a>Σ413</a> λάρνακ᾽ ἐς ἀργυρέην συλλέξατο, τοῖς ἐπονεῖτο:</p>
<p><a>Σ414</a> σπόγγῳ δ᾽ ἀμφὶ πρόσωπα καὶ ἄμφω χεῖρ᾽ ἀπομόργνυ</p>
<p><a>Σ415</a> αὐχένα τε στιβαρὸν καὶ στήθεα λαχνήεντα,</p>
<p><a>Σ416</a> δῦ δὲ χιτῶν᾽, ἕλε δὲ σκῆπτρον παχύ, βῆ δὲ θύραζε</p>
<p><a>Σ417</a> χωλεύων: ὑπὸ δ᾽ ἀμφίπολοι ῥώοντο ἄνακτι</p>
<p><a>Σ418</a> χρύσειαι ζωῇσι νεήνισιν εἰοικυῖαι.</p>
<p><a>Σ419</a> τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ</p>
<p><a>Σ420</a> καὶ σθένος, ἀθανάτων δὲ θεῶν ἄπο ἔργα ἴσασιν.</p>
<p><a>Σ421</a> αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων</p>
<p><a>Σ422</a> πλησίον, ἔνθα Θέτις περ, ἐπὶ θρόνου ἷζε φαεινοῦ,</p>
<p><a>Σ423</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Σ424</a> τίπτε Θέτι τανύπεπλε ἱκάνεις ἡμέτερον δῶ</p>
<p><a>Σ425</a> αἰδοίη τε φίλη τε; πάρος γε μὲν οὔ τι θαμίζεις.</p>
<p><a>Σ426</a> αὔδα ὅ τι φρονέεις: τελέσαι δέ με θυμὸς ἄνωγεν,</p>
<p><a>Σ427</a> εἰ δύναμαι τελέσαι γε καὶ εἰ τετελεσμένον ἐστίν.</p>
<p><a>Σ428</a> τὸν δ᾽ ἠμείβετ᾽ ἔπειτα Θέτις κατὰ δάκρυ χέουσα:</p>
<p><a>Σ429</a> Ἥφαιστ᾽, ἦ ἄρα δή τις, ὅσαι θεαί εἰσ᾽ ἐν Ὀλύμπῳ,</p>
<p><a>Σ430</a> τοσσάδ᾽ ἐνὶ φρεσὶν ᾗσιν ἀνέσχετο κήδεα λυγρὰ</p>
<p><a>Σ431</a> ὅσσ᾽ ἐμοὶ ἐκ πασέων Κρονίδης Ζεὺς ἄλγε᾽ ἔδωκεν;</p>
<p><a>Σ432</a> ἐκ μέν μ᾽ ἀλλάων ἁλιάων ἀνδρὶ δάμασσεν</p>
<p><a>Σ433</a> Αἰακίδῃ Πηλῆϊ, καὶ ἔτλην ἀνέρος εὐνὴν</p>
<p><a>Σ434</a> πολλὰ μάλ᾽ οὐκ ἐθέλουσα. ὃ μὲν δὴ γήραϊ λυγρῷ</p>
<p><a>Σ435</a> κεῖται ἐνὶ μεγάροις ἀρημένος, ἄλλα δέ μοι νῦν,</p>
<p><a>Σ436</a> υἱὸν ἐπεί μοι δῶκε γενέσθαί τε τραφέμεν τε</p>
<p><a>Σ437</a> ἔξοχον ἡρώων: ὃ δ᾽ ἀνέδραμεν ἔρνεϊ ἶσος:</p>
<p><a>Σ438</a> τὸν μὲν ἐγὼ θρέψασα φυτὸν ὣς γουνῷ ἀλωῆς</p>
<p><a>Σ439</a> νηυσὶν ἐπιπροέηκα κορωνίσιν Ἴλιον εἴσω</p>
<p><a>Σ440</a> Τρωσὶ μαχησόμενον: τὸν δ᾽ οὐχ ὑποδέξομαι αὖτις</p>
<p><a>Σ441</a> οἴκαδε νοστήσαντα δόμον Πηλήϊον εἴσω.</p>
<p><a>Σ442</a> ὄφρα δέ μοι ζώει καὶ ὁρᾷ φάος ἠελίοιο</p>
<p><a>Σ443</a> ἄχνυται, οὐδέ τί οἱ δύναμαι χραισμῆσαι ἰοῦσα.</p>
<p><a>Σ444</a> κούρην ἣν ἄρα οἱ γέρας ἔξελον υἷες Ἀχαιῶν,</p>
<p><a>Σ445</a> τὴν ἂψ ἐκ χειρῶν ἕλετο κρείων Ἀγαμέμνων.</p>
<p><a>Σ446</a> ἤτοι ὃ τῆς ἀχέων φρένας ἔφθιεν: αὐτὰρ Ἀχαιοὺς</p>
<p><a>Σ447</a> Τρῶες ἐπὶ πρύμνῃσιν ἐείλεον, οὐδὲ θύραζε</p>
<p><a>Σ448</a> εἴων ἐξιέναι: τὸν δὲ λίσσοντο γέροντες</p>
<p><a>Σ449</a> Ἀργείων, καὶ πολλὰ περικλυτὰ δῶρ᾽ ὀνόμαζον.</p>
<p><a>Σ450</a> ἔνθ᾽ αὐτὸς μὲν ἔπειτ᾽ ἠναίνετο λοιγὸν ἀμῦναι,</p>
<p><a>Σ451</a> αὐτὰρ ὃ Πάτροκλον περὶ μὲν τὰ ἃ τεύχεα ἕσσε,</p>
<p><a>Σ452</a> πέμπε δέ μιν πόλεμον δέ, πολὺν δ᾽ ἅμα λαὸν ὄπασσε.</p>
<p><a>Σ453</a> πᾶν δ᾽ ἦμαρ μάρναντο περὶ Σκαιῇσι πύλῃσι:</p>
<p><a>Σ454</a> καί νύ κεν αὐτῆμαρ πόλιν ἔπραθον, εἰ μὴ Ἀπόλλων</p>
<p><a>Σ455</a> πολλὰ κακὰ ῥέξαντα Μενοιτίου ἄλκιμον υἱὸν</p>
<p><a>Σ456</a> ἔκταν᾽ ἐνὶ προμάχοισι καὶ Ἕκτορι κῦδος ἔδωκε.</p>
<p><a>Σ457</a> τοὔνεκα νῦν τὰ σὰ γούναθ᾽ ἱκάνομαι, αἴ κ᾽ ἐθέλῃσθα</p>
<p><a>Σ458</a> υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν</p>
<p><a>Σ459</a> καὶ καλὰς κνημῖδας ἐπισφυρίοις ἀραρυίας</p>
<p><a>Σ460</a> καὶ θώρηχ᾽: ὃ γὰρ ἦν οἱ ἀπώλεσε πιστὸς ἑταῖρος</p>
<p><a>Σ461</a> Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.</p>
<p><a>Σ462</a> τὴν δ᾽ ἠμείβετ᾽ ἔπειτα περικλυτὸς ἀμφιγυήεις:</p>
<p><a>Σ463</a> θάρσει: μή τοι ταῦτα μετὰ φρεσὶ σῇσι μελόντων.</p>
<p><a>Σ464</a> αἲ γάρ μιν θανάτοιο δυσηχέος ὧδε δυναίμην</p>
<p><a>Σ465</a> νόσφιν ἀποκρύψαι, ὅτε μιν μόρος αἰνὸς ἱκάνοι,</p>
<p><a>Σ466</a> ὥς οἱ τεύχεα καλὰ παρέσσεται, οἷά τις αὖτε</p>
<p><a>Σ467</a> ἀνθρώπων πολέων θαυμάσσεται, ὅς κεν ἴδηται.</p>
<p><a>Σ468</a> ὣς εἰπὼν τὴν μὲν λίπεν αὐτοῦ, βῆ δ᾽ ἐπὶ φύσας:</p>
<p><a>Σ469</a> τὰς δ᾽ ἐς πῦρ ἔτρεψε κέλευσέ τε ἐργάζεσθαι.</p>
<p><a>Σ470</a> φῦσαι δ᾽ ἐν χοάνοισιν ἐείκοσι πᾶσαι ἐφύσων</p>
<p><a>Σ471</a> παντοίην εὔπρηστον ἀϋτμὴν ἐξανιεῖσαι,</p>
<p><a>Σ472</a> ἄλλοτε μὲν σπεύδοντι παρέμμεναι, ἄλλοτε δ᾽ αὖτε,</p>
<p><a>Σ473</a> ὅππως Ἥφαιστός τ᾽ ἐθέλοι καὶ ἔργον ἄνοιτο.</p>
<p><a>Σ474</a> χαλκὸν δ᾽ ἐν πυρὶ βάλλεν ἀτειρέα κασσίτερόν τε</p>
<p><a>Σ475</a> καὶ χρυσὸν τιμῆντα καὶ ἄργυρον: αὐτὰρ ἔπειτα</p>
<p><a>Σ476</a> θῆκεν ἐν ἀκμοθέτῳ μέγαν ἄκμονα, γέντο δὲ χειρὶ</p>
<p><a>Σ477</a> ῥαιστῆρα κρατερήν, ἑτέρηφι δὲ γέντο πυράγρην.</p>
<p><a>Σ478</a> ποίει δὲ πρώτιστα σάκος μέγα τε στιβαρόν τε</p>
<p><a>Σ479</a> πάντοσε δαιδάλλων, περὶ δ᾽ ἄντυγα βάλλε φαεινὴν</p>
<p><a>Σ480</a> τρίπλακα μαρμαρέην, ἐκ δ᾽ ἀργύρεον τελαμῶνα.</p>
<p><a>Σ481</a> πέντε δ᾽ ἄρ᾽ αὐτοῦ ἔσαν σάκεος πτύχες: αὐτὰρ ἐν αὐτῷ</p>
<p><a>Σ482</a> ποίει δαίδαλα πολλὰ ἰδυίῃσι πραπίδεσσιν.</p>
<p><a>Σ483</a> ἐν μὲν γαῖαν ἔτευξ᾽, ἐν δ᾽ οὐρανόν, ἐν δὲ θάλασσαν,</p>
<p><a>Σ484</a> ἠέλιόν τ᾽ ἀκάμαντα σελήνην τε πλήθουσαν,</p>
<p><a>Σ485</a> ἐν δὲ τὰ τείρεα πάντα, τά τ᾽ οὐρανὸς ἐστεφάνωται,</p>
<p><a>Σ486</a> Πληϊάδας θ᾽ Ὑάδας τε τό τε σθένος Ὠρίωνος</p>
<p><a>Σ487</a> Ἄρκτόν θ᾽, ἣν καὶ Ἄμαξαν ἐπίκλησιν καλέουσιν,</p>
<p><a>Σ488</a> ἥ τ᾽ αὐτοῦ στρέφεται καί τ᾽ Ὠρίωνα δοκεύει,</p>
<p><a>Σ489</a> οἴη δ᾽ ἄμμορός ἐστι λοετρῶν Ὠκεανοῖο.</p>
<p><a>Σ490</a> ἐν δὲ δύω ποίησε πόλεις μερόπων ἀνθρώπων</p>
<p><a>Σ491</a> καλάς. ἐν τῇ μέν ῥα γάμοι τ᾽ ἔσαν εἰλαπίναι τε,</p>
<p><a>Σ492</a> νύμφας δ᾽ ἐκ θαλάμων δαΐδων ὕπο λαμπομενάων</p>
<p><a>Σ493</a> ἠγίνεον ἀνὰ ἄστυ, πολὺς δ᾽ ὑμέναιος ὀρώρει:</p>
<p><a>Σ494</a> κοῦροι δ᾽ ὀρχηστῆρες ἐδίνεον, ἐν δ᾽ ἄρα τοῖσιν</p>
<p><a>Σ495</a> αὐλοὶ φόρμιγγές τε βοὴν ἔχον: αἳ δὲ γυναῖκες</p>
<p><a>Σ496</a> ἱστάμεναι θαύμαζον ἐπὶ προθύροισιν ἑκάστη.</p>
<p><a>Σ497</a> λαοὶ δ᾽ εἰν ἀγορῇ ἔσαν ἀθρόοι: ἔνθα δὲ νεῖκος</p>
<p><a>Σ498</a> ὠρώρει, δύο δ᾽ ἄνδρες ἐνείκεον εἵνεκα ποινῆς</p>
<p><a>Σ499</a> ἀνδρὸς ἀποφθιμένου: ὃ μὲν εὔχετο πάντ᾽ ἀποδοῦναι</p>
<p><a>Σ500</a> δήμῳ πιφαύσκων, ὃ δ᾽ ἀναίνετο μηδὲν ἑλέσθαι:</p>
<p><a>Σ501</a> ἄμφω δ᾽ ἱέσθην ἐπὶ ἴστορι πεῖραρ ἑλέσθαι.</p>
<p><a>Σ502</a> λαοὶ δ᾽ ἀμφοτέροισιν ἐπήπυον ἀμφὶς ἀρωγοί:</p>
<p><a>Σ503</a> κήρυκες δ᾽ ἄρα λαὸν ἐρήτυον: οἳ δὲ γέροντες</p>
<p><a>Σ504</a> εἵατ᾽ ἐπὶ ξεστοῖσι λίθοις ἱερῷ ἐνὶ κύκλῳ,</p>
<p><a>Σ505</a> σκῆπτρα δὲ κηρύκων ἐν χέρσ᾽ ἔχον ἠεροφώνων:</p>
<p><a>Σ506</a> τοῖσιν ἔπειτ᾽ ἤϊσσον, ἀμοιβηδὶς δὲ δίκαζον.</p>
<p><a>Σ507</a> κεῖτο δ᾽ ἄρ᾽ ἐν μέσσοισι δύω χρυσοῖο τάλαντα,</p>
<p><a>Σ508</a> τῷ δόμεν ὃς μετὰ τοῖσι δίκην ἰθύντατα εἴποι.</p>
<p><a>Σ509</a> τὴν δ᾽ ἑτέρην πόλιν ἀμφὶ δύω στρατοὶ ἥατο λαῶν</p>
<p><a>Σ510</a> τεύχεσι λαμπόμενοι: δίχα δέ σφισιν ἥνδανε βουλή,</p>
<p><a>Σ511</a> ἠὲ διαπραθέειν ἢ ἄνδιχα πάντα δάσασθαι</p>
<p><a>Σ512</a> κτῆσιν ὅσην πτολίεθρον ἐπήρατον ἐντὸς ἔεργεν:</p>
<p><a>Σ513</a> οἳ δ᾽ οὔ πω πείθοντο, λόχῳ δ᾽ ὑπεθωρήσσοντο.</p>
<p><a>Σ514</a> τεῖχος μέν ῥ᾽ ἄλοχοί τε φίλαι καὶ νήπια τέκνα</p>
<p><a>Σ515</a> ῥύατ᾽ ἐφεσταότες, μετὰ δ᾽ ἀνέρες οὓς ἔχε γῆρας:</p>
<p><a>Σ516</a> οἳ δ᾽ ἴσαν: ἦρχε δ᾽ ἄρά σφιν Ἄρης καὶ Παλλὰς Ἀθήνη</p>
<p><a>Σ517</a> ἄμφω χρυσείω, χρύσεια δὲ εἵματα ἕσθην,</p>
<p><a>Σ518</a> καλὼ καὶ μεγάλω σὺν τεύχεσιν, ὥς τε θεώ περ</p>
<p><a>Σ519</a> ἀμφὶς ἀριζήλω: λαοὶ δ᾽ ὑπολίζονες ἦσαν.</p>
<p><a>Σ520</a> οἳ δ᾽ ὅτε δή ῥ᾽ ἵκανον ὅθι σφίσιν εἶκε λοχῆσαι</p>
<p><a>Σ521</a> ἐν ποταμῷ, ὅθι τ᾽ ἀρδμὸς ἔην πάντεσσι βοτοῖσιν,</p>
<p><a>Σ522</a> ἔνθ᾽ ἄρα τοί γ᾽ ἵζοντ᾽ εἰλυμένοι αἴθοπι χαλκῷ.</p>
<p><a>Σ523</a> τοῖσι δ᾽ ἔπειτ᾽ ἀπάνευθε δύω σκοποὶ εἵατο λαῶν</p>
<p><a>Σ524</a> δέγμενοι ὁππότε μῆλα ἰδοίατο καὶ ἕλικας βοῦς.</p>
<p><a>Σ525</a> οἳ δὲ τάχα προγένοντο, δύω δ᾽ ἅμ᾽ ἕποντο νομῆες</p>
<p><a>Σ526</a> τερπόμενοι σύριγξι: δόλον δ᾽ οὔ τι προνόησαν.</p>
<p><a>Σ527</a> οἳ μὲν τὰ προϊδόντες ἐπέδραμον, ὦκα δ᾽ ἔπειτα</p>
<p><a>Σ528</a> τάμνοντ᾽ ἀμφὶ βοῶν ἀγέλας καὶ πώεα καλὰ</p>
<p><a>Σ529</a> ἀργεννέων οἰῶν, κτεῖνον δ᾽ ἐπὶ μηλοβοτῆρας.</p>
<p><a>Σ530</a> οἳ δ᾽ ὡς οὖν ἐπύθοντο πολὺν κέλαδον παρὰ βουσὶν</p>
<p><a>Σ531</a> εἰράων προπάροιθε καθήμενοι, αὐτίκ᾽ ἐφ᾽ ἵππων</p>
<p><a>Σ532</a> βάντες ἀερσιπόδων μετεκίαθον, αἶψα δ᾽ ἵκοντο.</p>
<p><a>Σ533</a> στησάμενοι δ᾽ ἐμάχοντο μάχην ποταμοῖο παρ᾽ ὄχθας,</p>
<p><a>Σ534</a> βάλλον δ᾽ ἀλλήλους χαλκήρεσιν ἐγχείῃσιν.</p>
<p><a>Σ535</a> ἐν δ᾽ Ἔρις ἐν δὲ Κυδοιμὸς ὁμίλεον, ἐν δ᾽ ὀλοὴ Κήρ,</p>
<p><a>Σ536</a> ἄλλον ζωὸν ἔχουσα νεούτατον, ἄλλον ἄουτον,</p>
<p><a>Σ537</a> ἄλλον τεθνηῶτα κατὰ μόθον ἕλκε ποδοῖιν:</p>
<p><a>Σ538</a> εἷμα δ᾽ ἔχ᾽ ἀμφ᾽ ὤμοισι δαφοινεὸν αἵματι φωτῶν.</p>
<p><a>Σ539</a> ὡμίλευν δ᾽ ὥς τε ζωοὶ βροτοὶ ἠδ᾽ ἐμάχοντο,</p>
<p><a>Σ540</a> νεκρούς τ᾽ ἀλλήλων ἔρυον κατατεθνηῶτας.</p>
<p><a>Σ541</a> ἐν δ᾽ ἐτίθει νειὸν μαλακὴν πίειραν ἄρουραν</p>
<p><a>Σ542</a> εὐρεῖαν τρίπολον: πολλοὶ δ᾽ ἀροτῆρες ἐν αὐτῇ</p>
<p><a>Σ543</a> ζεύγεα δινεύοντες ἐλάστρεον ἔνθα καὶ ἔνθα.</p>
<p><a>Σ544</a> οἳ δ᾽ ὁπότε στρέψαντες ἱκοίατο τέλσον ἀρούρης,</p>
<p><a>Σ545</a> τοῖσι δ᾽ ἔπειτ᾽ ἐν χερσὶ δέπας μελιηδέος οἴνου</p>
<p><a>Σ546</a> δόσκεν ἀνὴρ ἐπιών: τοὶ δὲ στρέψασκον ἀν᾽ ὄγμους,</p>
<p><a>Σ547</a> ἱέμενοι νειοῖο βαθείης τέλσον ἱκέσθαι.</p>
<p><a>Σ548</a> ἣ δὲ μελαίνετ᾽ ὄπισθεν, ἀρηρομένῃ δὲ ἐῴκει,</p>
<p><a>Σ549</a> χρυσείη περ ἐοῦσα: τὸ δὴ περὶ θαῦμα τέτυκτο.</p>
<p><a>Σ550</a> ἐν δ᾽ ἐτίθει τέμενος βασιλήϊον: ἔνθα δ᾽ ἔριθοι</p>
<p><a>Σ551</a> ἤμων ὀξείας δρεπάνας ἐν χερσὶν ἔχοντες.</p>
<p><a>Σ552</a> δράγματα δ᾽ ἄλλα μετ᾽ ὄγμον ἐπήτριμα πῖπτον ἔραζε,</p>
<p><a>Σ553</a> ἄλλα δ᾽ ἀμαλλοδετῆρες ἐν ἐλλεδανοῖσι δέοντο.</p>
<p><a>Σ554</a> τρεῖς δ᾽ ἄρ᾽ ἀμαλλοδετῆρες ἐφέστασαν: αὐτὰρ ὄπισθε</p>
<p><a>Σ555</a> παῖδες δραγμεύοντες ἐν ἀγκαλίδεσσι φέροντες</p>
<p><a>Σ556</a> ἀσπερχὲς πάρεχον: βασιλεὺς δ᾽ ἐν τοῖσι σιωπῇ</p>
<p><a>Σ557</a> σκῆπτρον ἔχων ἑστήκει ἐπ᾽ ὄγμου γηθόσυνος κῆρ.</p>
<p><a>Σ558</a> κήρυκες δ᾽ ἀπάνευθεν ὑπὸ δρυῒ δαῖτα πένοντο,</p>
<p><a>Σ559</a> βοῦν δ᾽ ἱερεύσαντες μέγαν ἄμφεπον: αἳ δὲ γυναῖκες</p>
<p><a>Σ560</a> δεῖπνον ἐρίθοισιν λεύκ᾽ ἄλφιτα πολλὰ πάλυνον.</p>
<p><a>Σ561</a> ἐν δ᾽ ἐτίθει σταφυλῇσι μέγα βρίθουσαν ἀλωὴν</p>
<p><a>Σ562</a> καλὴν χρυσείην: μέλανες δ᾽ ἀνὰ βότρυες ἦσαν,</p>
<p><a>Σ563</a> ἑστήκει δὲ κάμαξι διαμπερὲς ἀργυρέῃσιν.</p>
<p><a>Σ564</a> ἀμφὶ δὲ κυανέην κάπετον, περὶ δ᾽ ἕρκος ἔλασσε</p>
<p><a>Σ565</a> κασσιτέρου: μία δ᾽ οἴη ἀταρπιτὸς ἦεν ἐπ᾽ αὐτήν,</p>
<p><a>Σ566</a> τῇ νίσοντο φορῆες ὅτε τρυγόῳεν ἀλωήν.</p>
<p><a>Σ567</a> παρθενικαὶ δὲ καὶ ἠΐθεοι ἀταλὰ φρονέοντες</p>
<p><a>Σ568</a> πλεκτοῖς ἐν ταλάροισι φέρον μελιηδέα καρπόν.</p>
<p><a>Σ569</a> τοῖσιν δ᾽ ἐν μέσσοισι πάϊς φόρμιγγι λιγείῃ</p>
<p><a>Σ570</a> ἱμερόεν κιθάριζε, λίνον δ᾽ ὑπὸ καλὸν ἄειδε</p>
<p><a>Σ571</a> λεπταλέῃ φωνῇ: τοὶ δὲ ῥήσσοντες ἁμαρτῇ</p>
<p><a>Σ572</a> μολπῇ τ᾽ ἰυγμῷ τε ποσὶ σκαίροντες ἕποντο.</p>
<p><a>Σ573</a> ἐν δ᾽ ἀγέλην ποίησε βοῶν ὀρθοκραιράων:</p>
<p><a>Σ574</a> αἳ δὲ βόες χρυσοῖο τετεύχατο κασσιτέρου τε,</p>
<p><a>Σ575</a> μυκηθμῷ δ᾽ ἀπὸ κόπρου ἐπεσσεύοντο νομὸν δὲ</p>
<p><a>Σ576</a> πὰρ ποταμὸν κελάδοντα, παρὰ ῥοδανὸν δονακῆα.</p>
<p><a>Σ577</a> χρύσειοι δὲ νομῆες ἅμ᾽ ἐστιχόωντο βόεσσι</p>
<p><a>Σ578</a> τέσσαρες, ἐννέα δέ σφι κύνες πόδας ἀργοὶ ἕποντο.</p>
<p><a>Σ579</a> σμερδαλέω δὲ λέοντε δύ᾽ ἐν πρώτῃσι βόεσσι</p>
<p><a>Σ580</a> ταῦρον ἐρύγμηλον ἐχέτην: ὃ δὲ μακρὰ μεμυκὼς</p>
<p><a>Σ581</a> ἕλκετο: τὸν δὲ κύνες μετεκίαθον ἠδ᾽ αἰζηοί.</p>
<p><a>Σ582</a> τὼ μὲν ἀναρρήξαντε βοὸς μεγάλοιο βοείην</p>
<p><a>Σ583</a> ἔγκατα καὶ μέλαν αἷμα λαφύσσετον: οἳ δὲ νομῆες</p>
<p><a>Σ584</a> αὔτως ἐνδίεσαν ταχέας κύνας ὀτρύνοντες.</p>
<p><a>Σ585</a> οἳ δ᾽ ἤτοι δακέειν μὲν ἀπετρωπῶντο λεόντων,</p>
<p><a>Σ586</a> ἱστάμενοι δὲ μάλ᾽ ἐγγὺς ὑλάκτεον ἔκ τ᾽ ἀλέοντο.</p>
<p><a>Σ587</a> ἐν δὲ νομὸν ποίησε περικλυτὸς ἀμφιγυήεις</p>
<p><a>Σ588</a> ἐν καλῇ βήσσῃ μέγαν οἰῶν ἀργεννάων,</p>
<p><a>Σ589</a> σταθμούς τε κλισίας τε κατηρεφέας ἰδὲ σηκούς.</p>
<p><a>Σ590</a> ἐν δὲ χορὸν ποίκιλλε περικλυτὸς ἀμφιγυήεις,</p>
<p><a>Σ591</a> τῷ ἴκελον οἷόν ποτ᾽ ἐνὶ Κνωσῷ εὐρείῃ</p>
<p><a>Σ592</a> Δαίδαλος ἤσκησεν καλλιπλοκάμῳ Ἀριάδνῃ.</p>
<p><a>Σ593</a> ἔνθα μὲν ἠΐθεοι καὶ παρθένοι ἀλφεσίβοιαι</p>
<p><a>Σ594</a> ὀρχεῦντ᾽ ἀλλήλων ἐπὶ καρπῷ χεῖρας ἔχοντες.</p>
<p><a>Σ595</a> τῶν δ᾽ αἳ μὲν λεπτὰς ὀθόνας ἔχον, οἳ δὲ χιτῶνας</p>
<p><a>Σ596</a> εἵατ᾽ ἐϋννήτους, ἦκα στίλβοντας ἐλαίῳ:</p>
<p><a>Σ597</a> καί ῥ᾽ αἳ μὲν καλὰς στεφάνας ἔχον, οἳ δὲ μαχαίρας</p>
<p><a>Σ598</a> εἶχον χρυσείας ἐξ ἀργυρέων τελαμώνων.</p>
<p><a>Σ599</a> οἳ δ᾽ ὁτὲ μὲν θρέξασκον ἐπισταμένοισι πόδεσσι</p>
<p><a>Σ600</a> ῥεῖα μάλ᾽, ὡς ὅτε τις τροχὸν ἄρμενον ἐν παλάμῃσιν</p>
<p><a>Σ601</a> ἑζόμενος κεραμεὺς πειρήσεται, αἴ κε θέῃσιν:</p>
<p><a>Σ602</a> ἄλλοτε δ᾽ αὖ θρέξασκον ἐπὶ στίχας ἀλλήλοισι.</p>
<p><a>Σ603</a> πολλὸς δ᾽ ἱμερόεντα χορὸν περιίσταθ᾽ ὅμιλος</p>
<p><a>Σ604</a> τερπόμενοι: δοιὼ δὲ κυβιστητῆρε κατ᾽ αὐτοὺς</p>
<p><a>Σ605</a> μολπῆς ἐξάρχοντες ἐδίνευον κατὰ μέσσους.</p>
<p><a>Σ606</a> ἐν δ᾽ ἐτίθει ποταμοῖο μέγα σθένος Ὠκεανοῖο</p>
<p><a>Σ607</a> ἄντυγα πὰρ πυμάτην σάκεος πύκα ποιητοῖο.</p>
<p><a>Σ608</a> αὐτὰρ ἐπεὶ δὴ τεῦξε σάκος μέγα τε στιβαρόν τε,</p>
<p><a>Σ609</a> τεῦξ᾽ ἄρα οἱ θώρηκα φαεινότερον πυρὸς αὐγῆς,</p>
<p><a>Σ610</a> τεῦξε δέ οἱ κόρυθα βριαρὴν κροτάφοις ἀραρυῖαν</p>
<p><a>Σ611</a> καλὴν δαιδαλέην, ἐπὶ δὲ χρύσεον λόφον ἧκε,</p>
<p><a>Σ612</a> τεῦξε δέ οἱ κνημῖδας ἑανοῦ κασσιτέροιο.</p>
<p><a>Σ613</a> αὐτὰρ ἐπεὶ πάνθ᾽ ὅπλα κάμε κλυτὸς ἀμφιγυήεις,</p>
<p><a>Σ614</a> μητρὸς Ἀχιλλῆος θῆκε προπάροιθεν ἀείρας.</p>
<p><a>Σ615</a> ἣ δ᾽ ἴρηξ ὣς ἆλτο κατ᾽ Οὐλύμπου νιφόεντος</p>
<p><a>Σ616</a> τεύχεα μαρμαίροντα παρ᾽ Ἡφαίστοιο φέρουσα.</p>
<h4 class="C2">Book 19</h4><p><a>Τ1</a> Ἠὼς μὲν κροκόπεπλος ἀπ᾽ Ὠκεανοῖο ῥοάων</p>
<p><a>Τ2</a> ὄρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν:</p>
<p><a>Τ3</a> ἣ δ᾽ ἐς νῆας ἵκανε θεοῦ πάρα δῶρα φέρουσα.</p>
<p><a>Τ4</a> εὗρε δὲ Πατρόκλῳ περικείμενον ὃν φίλον υἱὸν</p>
<p><a>Τ5</a> κλαίοντα λιγέως: πολέες δ᾽ ἀμφ᾽ αὐτὸν ἑταῖροι</p>
<p><a>Τ6</a> μύρονθ᾽: ἣ δ᾽ ἐν τοῖσι παρίστατο δῖα θεάων,</p>
<p><a>Τ7</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Τ8</a> τέκνον ἐμὸν τοῦτον μὲν ἐάσομεν ἀχνύμενοί περ</p>
<p><a>Τ9</a> κεῖσθαι, ἐπεὶ δὴ πρῶτα θεῶν ἰότητι δαμάσθη:</p>
<p><a>Τ10</a> τύνη δ᾽ Ἡφαίστοιο πάρα κλυτὰ τεύχεα δέξο</p>
<p><a>Τ11</a> καλὰ μάλ᾽, οἷ᾽ οὔ πώ τις ἀνὴρ ὤμοισι φόρησεν.</p>
<p><a>Τ12</a> ὡς ἄρα φωνήσασα θεὰ κατὰ τεύχε᾽ ἔθηκε</p>
<p><a>Τ13</a> πρόσθεν Ἀχιλλῆος: τὰ δ᾽ ἀνέβραχε δαίδαλα πάντα.</p>
<p><a>Τ14</a> Μυρμιδόνας δ᾽ ἄρα πάντας ἕλε τρόμος, οὐδέ τις ἔτλη</p>
<p><a>Τ15</a> ἄντην εἰσιδέειν, ἀλλ᾽ ἔτρεσαν. αὐτὰρ Ἀχιλλεὺς</p>
<p><a>Τ16</a> ὡς εἶδ᾽, ὥς μιν μᾶλλον ἔδυ χόλος, ἐν δέ οἱ ὄσσε</p>
<p><a>Τ17</a> δεινὸν ὑπὸ βλεφάρων ὡς εἰ σέλας ἐξεφάανθεν:</p>
<p><a>Τ18</a> τέρπετο δ᾽ ἐν χείρεσσιν ἔχων θεοῦ ἀγλαὰ δῶρα.</p>
<p><a>Τ19</a> αὐτὰρ ἐπεὶ φρεσὶν ᾗσι τετάρπετο δαίδαλα λεύσσων</p>
<p><a>Τ20</a> αὐτίκα μητέρα ἣν ἔπεα πτερόεντα προσηύδα:</p>
<p><a>Τ21</a> μῆτερ ἐμὴ τὰ μὲν ὅπλα θεὸς πόρεν οἷ᾽ ἐπιεικὲς</p>
<p><a>Τ22</a> ἔργ᾽ ἔμεν ἀθανάτων, μὴ δὲ βροτὸν ἄνδρα τελέσσαι.</p>
<p><a>Τ23</a> νῦν δ᾽ ἤτοι μὲν ἐγὼ θωρήξομαι: ἀλλὰ μάλ᾽ αἰνῶς</p>
<p><a>Τ24</a> δείδω μή μοι τόφρα Μενοιτίου ἄλκιμον υἱὸν</p>
<p><a>Τ25</a> μυῖαι καδδῦσαι κατὰ χαλκοτύπους ὠτειλὰς</p>
<p><a>Τ26</a> εὐλὰς ἐγγείνωνται, ἀεικίσσωσι δὲ νεκρόν,</p>
<p><a>Τ27</a> ἐκ δ᾽ αἰὼν πέφαται, κατὰ δὲ χρόα πάντα σαπήῃ.</p>
<p><a>Τ28</a> τὸν δ᾽ ἠμείβετ᾽ ἔπειτα θεὰ Θέτις ἀργυρόπεζα:</p>
<p><a>Τ29</a> τέκνον μή τοι ταῦτα μετὰ φρεσὶ σῇσι μελόντων.</p>
<p><a>Τ30</a> τῷ μὲν ἐγὼ πειρήσω ἀλαλκεῖν ἄγρια φῦλα</p>
<p><a>Τ31</a> μυίας, αἵ ῥά τε φῶτας ἀρηϊφάτους κατέδουσιν:</p>
<p><a>Τ32</a> ἤν περ γὰρ κεῖταί γε τελεσφόρον εἰς ἐνιαυτόν,</p>
<p><a>Τ33</a> αἰεὶ τῷ γ᾽ ἔσται χρὼς ἔμπεδος, ἢ καὶ ἀρείων.</p>
<p><a>Τ34</a> ἀλλὰ σύ γ᾽ εἰς ἀγορὴν καλέσας ἥρωας Ἀχαιοὺς</p>
<p><a>Τ35</a> μῆνιν ἀποειπὼν Ἀγαμέμνονι ποιμένι λαῶν</p>
<p><a>Τ36</a> αἶψα μάλ᾽ ἐς πόλεμον θωρήσσεο, δύσεο δ᾽ ἀλκήν.</p>
<p><a>Τ37</a> ὣς ἄρα φωνήσασα μένος πολυθαρσὲς ἐνῆκε,</p>
<p><a>Τ38</a> Πατρόκλῳ δ᾽ αὖτ᾽ ἀμβροσίην καὶ νέκταρ ἐρυθρὸν</p>
<p><a>Τ39</a> στάξε κατὰ ῥινῶν, ἵνα οἱ χρὼς ἔμπεδος εἴη.</p>
<p><a>Τ40</a> αὐτὰρ ὃ βῆ παρὰ θῖνα θαλάσσης δῖος Ἀχιλλεὺς</p>
<p><a>Τ41</a> σμερδαλέα ἰάχων, ὦρσεν δ᾽ ἥρωας Ἀχαιούς.</p>
<p><a>Τ42</a> καί ῥ᾽ οἵ περ τὸ πάρος γε νεῶν ἐν ἀγῶνι μένεσκον</p>
<p><a>Τ43</a> οἵ τε κυβερνῆται καὶ ἔχον οἰήϊα νηῶν</p>
<p><a>Τ44</a> καὶ ταμίαι παρὰ νηυσὶν ἔσαν σίτοιο δοτῆρες,</p>
<p><a>Τ45</a> καὶ μὴν οἳ τότε γ᾽ εἰς ἀγορὴν ἴσαν, οὕνεκ᾽ Ἀχιλλεὺς</p>
<p><a>Τ46</a> ἐξεφάνη, δηρὸν δὲ μάχης ἐπέπαυτ᾽ ἀλεγεινῆς.</p>
<p><a>Τ47</a> τὼ δὲ δύω σκάζοντε βάτην Ἄρεος θεράποντε</p>
<p><a>Τ48</a> Τυδεΐδης τε μενεπτόλεμος καὶ δῖος Ὀδυσσεὺς</p>
<p><a>Τ49</a> ἔγχει ἐρειδομένω: ἔτι γὰρ ἔχον ἕλκεα λυγρά:</p>
<p><a>Τ50</a> κὰδ δὲ μετὰ πρώτῃ ἀγορῇ ἵζοντο κιόντες.</p>
<p><a>Τ51</a> αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων</p>
<p><a>Τ52</a> ἕλκος ἔχων: καὶ γὰρ τὸν ἐνὶ κρατερῇ ὑσμίνῃ</p>
<p><a>Τ53</a> οὖτα Κόων Ἀντηνορίδης χαλκήρεϊ δουρί.</p>
<p><a>Τ54</a> αὐτὰρ ἐπεὶ δὴ πάντες ἀολλίσθησαν Ἀχαιοί,</p>
<p><a>Τ55</a> τοῖσι δ᾽ ἀνιστάμενος μετέφη πόδας ὠκὺς Ἀχιλλεύς:</p>
<p><a>Τ56</a> Ἀτρεΐδη ἦ ἄρ τι τόδ᾽ ἀμφοτέροισιν ἄρειον</p>
<p><a>Τ57</a> ἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ</p>
<p><a>Τ58</a> θυμοβόρῳ ἔριδι μενεήναμεν εἵνεκα κούρης;</p>
<p><a>Τ59</a> τὴν ὄφελ᾽ ἐν νήεσσι κατακτάμεν Ἄρτεμις ἰῷ</p>
<p><a>Τ60</a> ἤματι τῷ ὅτ᾽ ἐγὼν ἑλόμην Λυρνησσὸν ὀλέσσας:</p>
<p><a>Τ61</a> τώ κ᾽ οὐ τόσσοι Ἀχαιοὶ ὀδὰξ ἕλον ἄσπετον οὖδας</p>
<p><a>Τ62</a> δυσμενέων ὑπὸ χερσὶν ἐμεῦ ἀπομηνίσαντος.</p>
<p><a>Τ63</a> Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς</p>
<p><a>Τ64</a> δηρὸν ἐμῆς καὶ σῆς ἔριδος μνήσεσθαι ὀΐω.</p>
<p><a>Τ65</a> ἀλλὰ τὰ μὲν προτετύχθαι ἐάσομεν ἀχνύμενοί περ</p>
<p><a>Τ66</a> θυμὸν ἐνὶ στήθεσσι φίλον δαμάσαντες ἀνάγκῃ:</p>
<p><a>Τ67</a> νῦν δ᾽ ἤτοι μὲν ἐγὼ παύω χόλον, οὐδέ τί με χρὴ</p>
<p><a>Τ68</a> ἀσκελέως αἰεὶ μενεαινέμεν: ἀλλ᾽ ἄγε θᾶσσον</p>
<p><a>Τ69</a> ὄτρυνον πόλεμον δὲ κάρη κομόωντας Ἀχαιούς,</p>
<p><a>Τ70</a> ὄφρ᾽ ἔτι καὶ Τρώων πειρήσομαι ἀντίον ἐλθὼν</p>
<p><a>Τ71</a> αἴ κ᾽ ἐθέλωσ᾽ ἐπὶ νηυσὶν ἰαύειν: ἀλλά τιν᾽ οἴω</p>
<p><a>Τ72</a> ἀσπασίως αὐτῶν γόνυ κάμψειν, ὅς κε φύγῃσι</p>
<p><a>Τ73</a> δηΐου ἐκ πολέμοιο ὑπ᾽ ἔγχεος ἡμετέροιο.</p>
<p><a>Τ74</a> ὣς ἔφαθ᾽, οἳ δ᾽ ἐχάρησαν ἐϋκνήμιδες Ἀχαιοὶ</p>
<p><a>Τ75</a> μῆνιν ἀπειπόντος μεγαθύμου Πηλεΐωνος.</p>
<p><a>Τ76</a> τοῖσι δὲ καὶ μετέειπεν ἄναξ ἀνδρῶν Ἀγαμέμνων</p>
<p><a>Τ77</a> αὐτόθεν ἐξ ἕδρης, οὐδ᾽ ἐν μέσσοισιν ἀναστάς:</p>
<p><a>Τ78</a> ὦ φίλοι ἥρωες Δαναοὶ θεράποντες Ἄρηος</p>
<p><a>Τ79</a> ἑσταότος μὲν καλὸν ἀκούειν, οὐδὲ ἔοικεν</p>
<p><a>Τ80</a> ὑββάλλειν: χαλεπὸν γὰρ ἐπισταμένῳ περ ἐόντι.</p>
<p><a>Τ81</a> ἀνδρῶν δ᾽ ἐν πολλῷ ὁμάδῳ πῶς κέν τις ἀκούσαι</p>
<p><a>Τ82</a> ἢ εἴποι; βλάβεται δὲ λιγύς περ ἐὼν ἀγορητής.</p>
<p><a>Τ83</a> Πηλεΐδῃ μὲν ἐγὼν ἐνδείξομαι: αὐτὰρ οἱ ἄλλοι</p>
<p><a>Τ84</a> σύνθεσθ᾽ Ἀργεῖοι, μῦθόν τ᾽ εὖ γνῶτε ἕκαστος.</p>
<p><a>Τ85</a> πολλάκι δή μοι τοῦτον Ἀχαιοὶ μῦθον ἔειπον</p>
<p><a>Τ86</a> καί τέ με νεικείεσκον: ἐγὼ δ᾽ οὐκ αἴτιός εἰμι,</p>
<p><a>Τ87</a> ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,</p>
<p><a>Τ88</a> οἵ τέ μοι εἰν ἀγορῇ φρεσὶν ἔμβαλον ἄγριον ἄτην,</p>
<p><a>Τ89</a> ἤματι τῷ ὅτ᾽ Ἀχιλλῆος γέρας αὐτὸς ἀπηύρων.</p>
<p><a>Τ90</a> ἀλλὰ τί κεν ῥέξαιμι; θεὸς διὰ πάντα τελευτᾷ.</p>
<p><a>Τ91</a> πρέσβα Διὸς θυγάτηρ Ἄτη, ἣ πάντας ἀᾶται,</p>
<p><a>Τ92</a> οὐλομένη: τῇ μέν θ᾽ ἁπαλοὶ πόδες: οὐ γὰρ ἐπ᾽ οὔδει</p>
<p><a>Τ93</a> πίλναται, ἀλλ᾽ ἄρα ἥ γε κατ᾽ ἀνδρῶν κράατα βαίνει</p>
<p><a>Τ94</a> βλάπτουσ᾽ ἀνθρώπους: κατὰ δ᾽ οὖν ἕτερόν γε πέδησε.</p>
<p><a>Τ95</a> καὶ γὰρ δή νύ ποτε Ζεὺς ἄσατο, τόν περ ἄριστον</p>
<p><a>Τ96</a> ἀνδρῶν ἠδὲ θεῶν φασ᾽ ἔμμεναι: ἀλλ᾽ ἄρα καὶ τὸν</p>
<p><a>Τ97</a> Ἥρη θῆλυς ἐοῦσα δολοφροσύνῃς ἀπάτησεν,</p>
<p><a>Τ98</a> ἤματι τῷ ὅτ᾽ ἔμελλε βίην Ἡρακληείην</p>
<p><a>Τ99</a> Ἀλκμήνη τέξεσθαι ἐϋστεφάνῳ ἐνὶ Θήβῃ.</p>
<p><a>Τ100</a> ἤτοι ὅ γ᾽ εὐχόμενος μετέφη πάντεσσι θεοῖσι:</p>
<p><a>Τ101</a> κέκλυτέ μευ πάντές τε θεοὶ πᾶσαί τε θέαιναι,</p>
<p><a>Τ102</a> ὄφρ᾽ εἴπω τά με θυμὸς ἐνὶ στήθεσσιν ἀνώγει.</p>
<p><a>Τ103</a> σήμερον ἄνδρα φόως δὲ μογοστόκος Εἰλείθυια</p>
<p><a>Τ104</a> ἐκφανεῖ, ὃς πάντεσσι περικτιόνεσσιν ἀνάξει,</p>
<p><a>Τ105</a> τῶν ἀνδρῶν γενεῆς οἵ θ᾽ αἵματος ἐξ ἐμεῦ εἰσί.</p>
<p><a>Τ106</a> τὸν δὲ δολοφρονέουσα προσηύδα πότνια Ἥρη:</p>
<p><a>Τ107</a> ψευστήσεις, οὐδ᾽ αὖτε τέλος μύθῳ ἐπιθήσεις.</p>
<p><a>Τ108</a> εἰ δ᾽ ἄγε νῦν μοι ὄμοσσον Ὀλύμπιε καρτερὸν ὅρκον,</p>
<p><a>Τ109</a> ἦ μὲν τὸν πάντεσσι περικτιόνεσσιν ἀνάξειν</p>
<p><a>Τ110</a> ὅς κεν ἐπ᾽ ἤματι τῷδε πέσῃ μετὰ ποσσὶ γυναικὸς</p>
<p><a>Τ111</a> τῶν ἀνδρῶν οἳ σῆς ἐξ αἵματός εἰσι γενέθλης.</p>
<p><a>Τ112</a> ὣς ἔφατο: Ζεὺς δ᾽ οὔ τι δολοφροσύνην ἐνόησεν,</p>
<p><a>Τ113</a> ἀλλ᾽ ὄμοσεν μέγαν ὅρκον, ἔπειτα δὲ πολλὸν ἀάσθη.</p>
<p><a>Τ114</a> Ἥρη δ᾽ ἀΐξασα λίπεν ῥίον Οὐλύμποιο,</p>
<p><a>Τ115</a> καρπαλίμως δ᾽ ἵκετ᾽ Ἄργος Ἀχαιικόν, ἔνθ᾽ ἄρα ᾔδη</p>
<p><a>Τ116</a> ἰφθίμην ἄλοχον Σθενέλου Περσηϊάδαο.</p>
<p><a>Τ117</a> ἣ δ᾽ ἐκύει φίλον υἱόν, ὃ δ᾽ ἕβδομος ἑστήκει μείς:</p>
<p><a>Τ118</a> ἐκ δ᾽ ἄγαγε πρὸ φόως δὲ καὶ ἠλιτόμηνον ἐόντα,</p>
<p><a>Τ119</a> Ἀλκμήνης δ᾽ ἀπέπαυσε τόκον, σχέθε δ᾽ Εἰλειθυίας.</p>
<p><a>Τ120</a> αὐτὴ δ᾽ ἀγγελέουσα Δία Κρονίωνα προσηύδα:</p>
<p><a>Τ121</a> Ζεῦ πάτερ ἀργικέραυνε ἔπος τί τοι ἐν φρεσὶ θήσω:</p>
<p><a>Τ122</a> ἤδη ἀνὴρ γέγον᾽ ἐσθλὸς ὃς Ἀργείοισιν ἀνάξει</p>
<p><a>Τ123</a> Εὐρυσθεὺς Σθενέλοιο πάϊς Περσηϊάδαο</p>
<p><a>Τ124</a> σὸν γένος: οὔ οἱ ἀεικὲς ἀνασσέμεν Ἀργείοισιν.</p>
<p><a>Τ125</a> ὣς φάτο, τὸν δ᾽ ἄχος ὀξὺ κατὰ φρένα τύψε βαθεῖαν:</p>
<p><a>Τ126</a> αὐτίκα δ᾽ εἷλ᾽ Ἄτην κεφαλῆς λιπαροπλοκάμοιο</p>
<p><a>Τ127</a> χωόμενος φρεσὶν ᾗσι, καὶ ὤμοσε καρτερὸν ὅρκον</p>
<p><a>Τ128</a> μή ποτ᾽ ἐς Οὔλυμπόν τε καὶ οὐρανὸν ἀστερόεντα</p>
<p><a>Τ129</a> αὖτις ἐλεύσεσθαι Ἄτην, ἣ πάντας ἀᾶται.</p>
<p><a>Τ130</a> ὣς εἰπὼν ἔρριψεν ἀπ᾽ οὐρανοῦ ἀστερόεντος</p>
<p><a>Τ131</a> χειρὶ περιστρέψας: τάχα δ᾽ ἵκετο ἔργ᾽ ἀνθρώπων.</p>
<p><a>Τ132</a> τὴν αἰεὶ στενάχεσχ᾽ ὅθ᾽ ἑὸν φίλον υἱὸν ὁρῷτο</p>
<p><a>Τ133</a> ἔργον ἀεικὲς ἔχοντα ὑπ᾽ Εὐρυσθῆος ἀέθλων.</p>
<p><a>Τ134</a> ὣς καὶ ἐγών, ὅτε δ᾽ αὖτε μέγας κορυθαίολος Ἕκτωρ</p>
<p><a>Τ135</a> Ἀργείους ὀλέκεσκεν ἐπὶ πρυμνῇσι νέεσσιν,</p>
<p><a>Τ136</a> οὐ δυνάμην λελαθέσθ᾽ Ἄτης ᾗ πρῶτον ἀάσθην.</p>
<p><a>Τ137</a> ἀλλ᾽ ἐπεὶ ἀασάμην καί μευ φρένας ἐξέλετο Ζεύς,</p>
<p><a>Τ138</a> ἂψ ἐθέλω ἀρέσαι, δόμεναί τ᾽ ἀπερείσι᾽ ἄποινα:</p>
<p><a>Τ139</a> ἀλλ᾽ ὄρσευ πόλεμον δὲ καὶ ἄλλους ὄρνυθι λαούς.</p>
<p><a>Τ140</a> δῶρα δ᾽ ἐγὼν ὅδε πάντα παρασχέμεν ὅσσά τοι ἐλθὼν</p>
<p><a>Τ141</a> χθιζὸς ἐνὶ κλισίῃσιν ὑπέσχετο δῖος Ὀδυσσεύς.</p>
<p><a>Τ142</a> εἰ δ᾽ ἐθέλεις, ἐπίμεινον ἐπειγόμενός περ Ἄρηος,</p>
<p><a>Τ143</a> δῶρα δέ τοι θεράποντες ἐμῆς παρὰ νηὸς ἑλόντες</p>
<p><a>Τ144</a> οἴσουσ᾽, ὄφρα ἴδηαι ὅ τοι μενοεικέα δώσω.</p>
<p><a>Τ145</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Τ146</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Τ147</a> δῶρα μὲν αἴ κ᾽ ἐθέλῃσθα παρασχέμεν, ὡς ἐπιεικές,</p>
<p><a>Τ148</a> ἤ τ᾽ ἐχέμεν παρὰ σοί: νῦν δὲ μνησώμεθα χάρμης</p>
<p><a>Τ149</a> αἶψα μάλ᾽: οὐ γὰρ χρὴ κλοτοπεύειν ἐνθάδ᾽ ἐόντας</p>
<p><a>Τ150</a> οὐδὲ διατρίβειν: ἔτι γὰρ μέγα ἔργον ἄρεκτον:</p>
<p><a>Τ151</a> ὥς κέ τις αὖτ᾽ Ἀχιλῆα μετὰ πρώτοισιν ἴδηται</p>
<p><a>Τ152</a> ἔγχεϊ χαλκείῳ Τρώων ὀλέκοντα φάλαγγας.</p>
<p><a>Τ153</a> ὧδέ τις ὑμείων μεμνημένος ἀνδρὶ μαχέσθω.</p>
<p><a>Τ154</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>Τ155</a> μὴ δ᾽ οὕτως, ἀγαθός περ ἐών, θεοείκελ᾽ Ἀχιλλεῦ</p>
<p><a>Τ156</a> νήστιας ὄτρυνε προτὶ Ἴλιον υἷας Ἀχαιῶν</p>
<p><a>Τ157</a> Τρωσὶ μαχησομένους, ἐπεὶ οὐκ ὀλίγον χρόνον ἔσται</p>
<p><a>Τ158</a> φύλοπις, εὖτ᾽ ἂν πρῶτον ὁμιλήσωσι φάλαγγες</p>
<p><a>Τ159</a> ἀνδρῶν, ἐν δὲ θεὸς πνεύσῃ μένος ἀμφοτέροισιν.</p>
<p><a>Τ160</a> ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς</p>
<p><a>Τ161</a> σίτου καὶ οἴνοιο: τὸ γὰρ μένος ἐστὶ καὶ ἀλκή.</p>
<p><a>Τ162</a> οὐ γὰρ ἀνὴρ πρόπαν ἦμαρ ἐς ἠέλιον καταδύντα</p>
<p><a>Τ163</a> ἄκμηνος σίτοιο δυνήσεται ἄντα μάχεσθαι:</p>
<p><a>Τ164</a> εἴ περ γὰρ θυμῷ γε μενοινάᾳ πολεμίζειν,</p>
<p><a>Τ165</a> ἀλλά τε λάθρῃ γυῖα βαρύνεται, ἠδὲ κιχάνει</p>
<p><a>Τ166</a> δίψά τε καὶ λιμός, βλάβεται δέ τε γούνατ᾽ ἰόντι.</p>
<p><a>Τ167</a> ὃς δέ κ᾽ ἀνὴρ οἴνοιο κορεσσάμενος καὶ ἐδωδῆς</p>
<p><a>Τ168</a> ἀνδράσι δυσμενέεσσι πανημέριος πολεμίζῃ,</p>
<p><a>Τ169</a> θαρσαλέον νύ οἱ ἦτορ ἐνὶ φρεσίν, οὐδέ τι γυῖα</p>
<p><a>Τ170</a> πρὶν κάμνει πρὶν πάντας ἐρωῆσαι πολέμοιο.</p>
<p><a>Τ171</a> ἀλλ᾽ ἄγε λαὸν μὲν σκέδασον καὶ δεῖπνον ἄνωχθι</p>
<p><a>Τ172</a> ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων</p>
<p><a>Τ173</a> οἰσέτω ἐς μέσσην ἀγορήν, ἵνα πάντες Ἀχαιοὶ</p>
<p><a>Τ174</a> ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.</p>
<p><a>Τ175</a> ὀμνυέτω δέ τοι ὅρκον ἐν Ἀργείοισιν ἀναστὰς</p>
<p><a>Τ176</a> μή ποτε τῆς εὐνῆς ἐπιβήμεναι ἠδὲ μιγῆναι:</p>
<p><a>Τ177</a> ἣ θέμις ἐστὶν ἄναξ ἤ τ᾽ ἀνδρῶν ἤ τε γυναικῶν:</p>
<p><a>Τ178</a> καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.</p>
<p><a>Τ179</a> αὐτὰρ ἔπειτά σε δαιτὶ ἐνὶ κλισίῃς ἀρεσάσθω</p>
<p><a>Τ180</a> πιείρῃ, ἵνα μή τι δίκης ἐπιδευὲς ἔχῃσθα.</p>
<p><a>Τ181</a> Ἀτρεΐδη σὺ δ᾽ ἔπειτα δικαιότερος καὶ ἐπ᾽ ἄλλῳ</p>
<p><a>Τ182</a> ἔσσεαι. οὐ μὲν γάρ τι νεμεσσητὸν βασιλῆα</p>
<p><a>Τ183</a> ἄνδρ᾽ ἀπαρέσσασθαι ὅτε τις πρότερος χαλεπήνῃ.</p>
<p><a>Τ184</a> τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</p>
<p><a>Τ185</a> χαίρω σεῦ Λαερτιάδη τὸν μῦθον ἀκούσας:</p>
<p><a>Τ186</a> ἐν μοίρῃ γὰρ πάντα διίκεο καὶ κατέλεξας.</p>
<p><a>Τ187</a> ταῦτα δ᾽ ἐγὼν ἐθέλω ὀμόσαι, κέλεται δέ με θυμός,</p>
<p><a>Τ188</a> οὐδ᾽ ἐπιορκήσω πρὸς δαίμονος. αὐτὰρ Ἀχιλλεὺς</p>
<p><a>Τ189</a> μιμνέτω αὐτόθι τεῖος ἐπειγόμενός περ Ἄρηος:</p>
<p><a>Τ190</a> μίμνετε δ᾽ ἄλλοι πάντες ἀολλέες, ὄφρά κε δῶρα</p>
<p><a>Τ191</a> ἐκ κλισίης ἔλθῃσι καὶ ὅρκια πιστὰ τάμωμεν.</p>
<p><a>Τ192</a> σοὶ δ᾽ αὐτῷ τόδ᾽ ἐγὼν ἐπιτέλλομαι ἠδὲ κελεύω:</p>
<p><a>Τ193</a> κρινάμενος κούρητας ἀριστῆας Παναχαιῶν</p>
<p><a>Τ194</a> δῶρα ἐμῆς παρὰ νηὸς ἐνεικέμεν, ὅσσ᾽ Ἀχιλῆϊ</p>
<p><a>Τ195</a> χθιζὸν ὑπέστημεν δώσειν, ἀγέμεν τε γυναῖκας.</p>
<p><a>Τ196</a> Ταλθύβιος δέ μοι ὦκα κατὰ στρατὸν εὐρὺν Ἀχαιῶν</p>
<p><a>Τ197</a> κάπρον ἑτοιμασάτω ταμέειν Διί τ᾽ Ἠελίῳ τε.</p>
<p><a>Τ198</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Τ199</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
<p><a>Τ200</a> ἄλλοτέ περ καὶ μᾶλλον ὀφέλλετε ταῦτα πένεσθαι,</p>
<p><a>Τ201</a> ὁππότε τις μεταπαυσωλὴ πολέμοιο γένηται</p>
<p><a>Τ202</a> καὶ μένος οὐ τόσον ᾖσιν ἐνὶ στήθεσσιν ἐμοῖσι.</p>
<p><a>Τ203</a> νῦν δ᾽ οἳ μὲν κέαται δεδαϊγμένοι, οὓς ἐδάμασσεν</p>
<p><a>Τ204</a> Ἕκτωρ Πριαμίδης, ὅτε οἱ Ζεὺς κῦδος ἔδωκεν,</p>
<p><a>Τ205</a> ὑμεῖς δ᾽ ἐς βρωτὺν ὀτρύνετον: ἦ τ᾽ ἂν ἔγωγε</p>
<p><a>Τ206</a> νῦν μὲν ἀνώγοιμι πτολεμίζειν υἷας Ἀχαιῶν</p>
<p><a>Τ207</a> νήστιας ἀκμήνους, ἅμα δ᾽ ἠελίῳ καταδύντι</p>
<p><a>Τ208</a> τεύξεσθαι μέγα δόρπον, ἐπὴν τεισαίμεθα λώβην.</p>
<p><a>Τ209</a> πρὶν δ᾽ οὔ πως ἂν ἔμοιγε φίλον κατὰ λαιμὸν ἰείη</p>
<p><a>Τ210</a> οὐ πόσις οὐδὲ βρῶσις ἑταίρου τεθνηῶτος</p>
<p><a>Τ211</a> ὅς μοι ἐνὶ κλισίῃ δεδαϊγμένος ὀξέϊ χαλκῷ</p>
<p><a>Τ212</a> κεῖται ἀνὰ πρόθυρον τετραμμένος, ἀμφὶ δ᾽ ἑταῖροι</p>
<p><a>Τ213</a> μύρονται: τό μοι οὔ τι μετὰ φρεσὶ ταῦτα μέμηλεν,</p>
<p><a>Τ214</a> ἀλλὰ φόνος τε καὶ αἷμα καὶ ἀργαλέος στόνος ἀνδρῶν.</p>
<p><a>Τ215</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>Τ216</a> ὦ Ἀχιλεῦ Πηλῆος υἱὲ μέγα φέρτατ᾽ Ἀχαιῶν,</p>
<p><a>Τ217</a> κρείσσων εἰς ἐμέθεν καὶ φέρτερος οὐκ ὀλίγον περ</p>
<p><a>Τ218</a> ἔγχει, ἐγὼ δέ κε σεῖο νοήματί γε προβαλοίμην</p>
<p><a>Τ219</a> πολλόν, ἐπεὶ πρότερος γενόμην καὶ πλείονα οἶδα.</p>
<p><a>Τ220</a> τώ τοι ἐπιτλήτω κραδίη μύθοισιν ἐμοῖσιν.</p>
<p><a>Τ221</a> αἶψά τε φυλόπιδος πέλεται κόρος ἀνθρώποισιν,</p>
<p><a>Τ222</a> ἧς τε πλείστην μὲν καλάμην χθονὶ χαλκὸς ἔχευεν,</p>
<p><a>Τ223</a> ἄμητος δ᾽ ὀλίγιστος, ἐπὴν κλίνῃσι τάλαντα</p>
<p><a>Τ224</a> Ζεύς, ὅς τ᾽ ἀνθρώπων ταμίης πολέμοιο τέτυκται.</p>
<p><a>Τ225</a> γαστέρι δ᾽ οὔ πως ἔστι νέκυν πενθῆσαι Ἀχαιούς:</p>
<p><a>Τ226</a> λίην γὰρ πολλοὶ καὶ ἐπήτριμοι ἤματα πάντα</p>
<p><a>Τ227</a> πίπτουσιν: πότε κέν τις ἀναπνεύσειε πόνοιο;</p>
<p><a>Τ228</a> ἀλλὰ χρὴ τὸν μὲν καταθάπτειν ὅς κε θάνῃσι</p>
<p><a>Τ229</a> νηλέα θυμὸν ἔχοντας ἐπ᾽ ἤματι δακρύσαντας:</p>
<p><a>Τ230</a> ὅσσοι δ᾽ ἂν πολέμοιο περὶ στυγεροῖο λίπωνται</p>
<p><a>Τ231</a> μεμνῆσθαι πόσιος καὶ ἐδητύος, ὄφρ᾽ ἔτι μᾶλλον</p>
<p><a>Τ232</a> ἀνδράσι δυσμενέεσσι μαχώμεθα νωλεμὲς αἰεὶ</p>
<p><a>Τ233</a> ἑσσάμενοι χροῒ χαλκὸν ἀτειρέα. μηδέ τις ἄλλην</p>
<p><a>Τ234</a> λαῶν ὀτρυντὺν ποτιδέγμενος ἰσχαναάσθω:</p>
<p><a>Τ235</a> ἥδε γὰρ ὀτρυντὺς κακὸν ἔσσεται ὅς κε λίπηται</p>
<p><a>Τ236</a> νηυσὶν ἐπ᾽ Ἀργείων: ἀλλ᾽ ἀθρόοι ὁρμηθέντες</p>
<p><a>Τ237</a> Τρωσὶν ἐφ᾽ ἱπποδάμοισιν ἐγείρομεν ὀξὺν Ἄρηα.</p>
<p><a>Τ238</a> ἦ, καὶ Νέστορος υἷας ὀπάσσατο κυδαλίμοιο</p>
<p><a>Τ239</a> Φυλεΐδην τε Μέγητα Θόαντά τε Μηριόνην τε</p>
<p><a>Τ240</a> καὶ Κρειοντιάδην Λυκομήδεα καὶ Μελάνιππον:</p>
<p><a>Τ241</a> βὰν δ᾽ ἴμεν ἐς κλισίην Ἀγαμέμνονος Ἀτρεΐδαο.</p>
<p><a>Τ242</a> αὐτίκ᾽ ἔπειθ᾽ ἅμα μῦθος ἔην, τετέλεστο δὲ ἔργον:</p>
<p><a>Τ243</a> ἑπτὰ μὲν ἐκ κλισίης τρίποδας φέρον, οὕς οἱ ὑπέστη,</p>
<p><a>Τ244</a> αἴθωνας δὲ λέβητας ἐείκοσι, δώδεκα δ᾽ ἵππους:</p>
<p><a>Τ245</a> ἐκ δ᾽ ἄγον αἶψα γυναῖκας ἀμύμονα ἔργα ἰδυίας</p>
<p><a>Τ246</a> ἕπτ᾽, ἀτὰρ ὀγδοάτην Βρισηΐδα καλλιπάρῃον.</p>
<p><a>Τ247</a> χρυσοῦ δὲ στήσας Ὀδυσεὺς δέκα πάντα τάλαντα</p>
<p><a>Τ248</a> ἦρχ᾽, ἅμα δ᾽ ἄλλοι δῶρα φέρον κούρητες Ἀχαιῶν.</p>
<p><a>Τ249</a> καὶ τὰ μὲν ἐν μέσσῃ ἀγορῇ θέσαν, ἂν δ᾽ Ἀγαμέμνων</p>
<p><a>Τ250</a> ἵστατο: Ταλθύβιος δὲ θεῷ ἐναλίγκιος αὐδὴν</p>
<p><a>Τ251</a> κάπρον ἔχων ἐν χερσὶ παρίστατο ποιμένι λαῶν.</p>
<p><a>Τ252</a> Ἀτρεΐδης δὲ ἐρυσσάμενος χείρεσσι μάχαιραν,</p>
<p><a>Τ253</a> ἥ οἱ πὰρ ξίφεος μέγα κουλεὸν αἰὲν ἄωρτο,</p>
<p><a>Τ254</a> κάπρου ἀπὸ τρίχας ἀρξάμενος Διὶ χεῖρας ἀνασχὼν</p>
<p><a>Τ255</a> εὔχετο: τοὶ δ᾽ ἄρα πάντες ἐπ᾽ αὐτόφιν εἵατο σιγῇ</p>
<p><a>Τ256</a> Ἀργεῖοι κατὰ μοῖραν ἀκούοντες βασιλῆος.</p>
<p><a>Τ257</a> εὐξάμενος δ᾽ ἄρα εἶπεν ἰδὼν εἰς οὐρανὸν εὐρύν:</p>
<p><a>Τ258</a> ἴστω νῦν Ζεὺς πρῶτα θεῶν ὕπατος καὶ ἄριστος</p>
<p><a>Τ259</a> Γῆ τε καὶ Ἠέλιος καὶ Ἐρινύες, αἵ θ᾽ ὑπὸ γαῖαν</p>
<p><a>Τ260</a> ἀνθρώπους τίνυνται, ὅτις κ᾽ ἐπίορκον ὀμόσσῃ,</p>
<p><a>Τ261</a> μὴ μὲν ἐγὼ κούρῃ Βρισηΐδι χεῖρ᾽ ἐπένεικα,</p>
<p><a>Τ262</a> οὔτ᾽ εὐνῆς πρόφασιν κεχρημένος οὔτέ τευ ἄλλου.</p>
<p><a>Τ263</a> ἀλλ᾽ ἔμεν᾽ ἀπροτίμαστος ἐνὶ κλισίῃσιν ἐμῇσιν.</p>
<p><a>Τ264</a> εἰ δέ τι τῶνδ᾽ ἐπίορκον ἐμοὶ θεοὶ ἄλγεα δοῖεν</p>
<p><a>Τ265</a> πολλὰ μάλ᾽, ὅσσα διδοῦσιν ὅτίς σφ᾽ ἀλίτηται ὀμόσσας.</p>
<p><a>Τ266</a> ἦ, καὶ ἀπὸ στόμαχον κάπρου τάμε νηλέϊ χαλκῷ.</p>
<p><a>Τ267</a> τὸν μὲν Ταλθύβιος πολιῆς ἁλὸς ἐς μέγα λαῖτμα</p>
<p><a>Τ268</a> ῥῖψ᾽ ἐπιδινήσας βόσιν ἰχθύσιν: αὐτὰρ Ἀχιλλεὺς</p>
<p><a>Τ269</a> ἀνστὰς Ἀργείοισι φιλοπτολέμοισι μετηύδα:</p>
<p><a>Τ270</a> Ζεῦ πάτερ ἦ μεγάλας ἄτας ἄνδρεσσι διδοῖσθα:</p>
<p><a>Τ271</a> οὐκ ἂν δή ποτε θυμὸν ἐνὶ στήθεσσιν ἐμοῖσιν</p>
<p><a>Τ272</a> Ἀτρεΐδης ὤρινε διαμπερές, οὐδέ κε κούρην</p>
<p><a>Τ273</a> ἦγεν ἐμεῦ ἀέκοντος ἀμήχανος: ἀλλά ποθι Ζεὺς</p>
<p><a>Τ274</a> ἤθελ᾽ Ἀχαιοῖσιν θάνατον πολέεσσι γενέσθαι.</p>
<p><a>Τ275</a> νῦν δ᾽ ἔρχεσθ᾽ ἐπὶ δεῖπνον, ἵνα ξυνάγωμεν Ἄρηα.</p>
<p><a>Τ276</a> ὣς ἄρ᾽ ἐφώνησεν, λῦσεν δ᾽ ἀγορὴν αἰψηρήν.</p>
<p><a>Τ277</a> οἳ μὲν ἄρ᾽ ἐσκίδναντο ἑὴν ἐπὶ νῆα ἕκαστος,</p>
<p><a>Τ278</a> δῶρα δὲ Μυρμιδόνες μεγαλήτορες ἀμφεπένοντο,</p>
<p><a>Τ279</a> βὰν δ᾽ ἐπὶ νῆα φέροντες Ἀχιλλῆος θείοιο.</p>
<p><a>Τ280</a> καὶ τὰ μὲν ἐν κλισίῃσι θέσαν, κάθισαν δὲ γυναῖκας,</p>
<p><a>Τ281</a> ἵππους δ᾽ εἰς ἀγέλην ἔλασαν θεράποντες ἀγαυοί.</p>
<p><a>Τ282</a> Βρισηῒς δ᾽ ἄρ᾽ ἔπειτ᾽ ἰκέλη χρυσέῃ Ἀφροδίτῃ</p>
<p><a>Τ283</a> ὡς ἴδε Πάτροκλον δεδαϊγμένον ὀξέϊ χαλκῷ,</p>
<p><a>Τ284</a> ἀμφ᾽ αὐτῷ χυμένη λίγ᾽ ἐκώκυε, χερσὶ δ᾽ ἄμυσσε</p>
<p><a>Τ285</a> στήθεά τ᾽ ἠδ᾽ ἁπαλὴν δειρὴν ἰδὲ καλὰ πρόσωπα.</p>
<p><a>Τ286</a> εἶπε δ᾽ ἄρα κλαίουσα γυνὴ ἐϊκυῖα θεῇσι:</p>
<p><a>Τ287</a> Πάτροκλέ μοι δειλῇ πλεῖστον κεχαρισμένε θυμῷ</p>
<p><a>Τ288</a> ζωὸν μέν σε ἔλειπον ἐγὼ κλισίηθεν ἰοῦσα,</p>
<p><a>Τ289</a> νῦν δέ σε τεθνηῶτα κιχάνομαι ὄρχαμε λαῶν</p>
<p><a>Τ290</a> ἂψ ἀνιοῦσ᾽: ὥς μοι δέχεται κακὸν ἐκ κακοῦ αἰεί.</p>
<p><a>Τ291</a> ἄνδρα μὲν ᾧ ἔδοσάν με πατὴρ καὶ πότνια μήτηρ</p>
<p><a>Τ292</a> εἶδον πρὸ πτόλιος δεδαϊγμένον ὀξέϊ χαλκῷ,</p>
<p><a>Τ293</a> τρεῖς τε κασιγνήτους, τούς μοι μία γείνατο μήτηρ,</p>
<p><a>Τ294</a> κηδείους, οἳ πάντες ὀλέθριον ἦμαρ ἐπέσπον.</p>
<p><a>Τ295</a> οὐδὲ μὲν οὐδέ μ᾽ ἔασκες, ὅτ᾽ ἄνδρ᾽ ἐμὸν ὠκὺς Ἀχιλλεὺς</p>
<p><a>Τ296</a> ἔκτεινεν, πέρσεν δὲ πόλιν θείοιο Μύνητος,</p>
<p><a>Τ297</a> κλαίειν, ἀλλά μ᾽ ἔφασκες Ἀχιλλῆος θείοιο</p>
<p><a>Τ298</a> κουριδίην ἄλοχον θήσειν, ἄξειν τ᾽ ἐνὶ νηυσὶν</p>
<p><a>Τ299</a> ἐς Φθίην, δαίσειν δὲ γάμον μετὰ Μυρμιδόνεσσι.</p>
<p><a>Τ300</a> τώ σ᾽ ἄμοτον κλαίω τεθνηότα μείλιχον αἰεί.</p>
<p><a>Τ301</a> ὣς ἔφατο κλαίουσ᾽, ἐπὶ δὲ στενάχοντο γυναῖκες</p>
<p><a>Τ302</a> Πάτροκλον πρόφασιν, σφῶν δ᾽ αὐτῶν κήδε᾽ ἑκάστη.</p>
<p><a>Τ303</a> αὐτὸν δ᾽ ἀμφὶ γέροντες Ἀχαιῶν ἠγερέθοντο</p>
<p><a>Τ304</a> λισσόμενοι δειπνῆσαι: ὃ δ᾽ ἠρνεῖτο στεναχίζων:</p>
<p><a>Τ305</a> λίσσομαι, εἴ τις ἔμοιγε φίλων ἐπιπείθεθ᾽ ἑταίρων,</p>
<p><a>Τ306</a> μή με πρὶν σίτοιο κελεύετε μηδὲ ποτῆτος</p>
<p><a>Τ307</a> ἄσασθαι φίλον ἦτορ, ἐπεί μ᾽ ἄχος αἰνὸν ἱκάνει:</p>
<p><a>Τ308</a> δύντα δ᾽ ἐς ἠέλιον μενέω καὶ τλήσομαι ἔμπης.</p>
<p><a>Τ309</a> ὣς εἰπὼν ἄλλους μὲν ἀπεσκέδασεν βασιλῆας,</p>
<p><a>Τ310</a> δοιὼ δ᾽ Ἀτρεΐδα μενέτην καὶ δῖος Ὀδυσσεὺς</p>
<p><a>Τ311</a> Νέστωρ Ἰδομενεύς τε γέρων θ᾽ ἱππηλάτα Φοῖνιξ</p>
<p><a>Τ312</a> τέρποντες πυκινῶς ἀκαχήμενον: οὐδέ τι θυμῷ</p>
<p><a>Τ313</a> τέρπετο, πρὶν πολέμου στόμα δύμεναι αἱματόεντος.</p>
<p><a>Τ314</a> μνησάμενος δ᾽ ἁδινῶς ἀνενείκατο φώνησέν τε:</p>
<p><a>Τ315</a> ἦ ῥά νύ μοί ποτε καὶ σὺ δυσάμμορε φίλταθ᾽ ἑταίρων</p>
<p><a>Τ316</a> αὐτὸς ἐνὶ κλισίῃ λαρὸν παρὰ δεῖπνον ἔθηκας</p>
<p><a>Τ317</a> αἶψα καὶ ὀτραλέως, ὁπότε σπερχοίατ᾽ Ἀχαιοὶ</p>
<p><a>Τ318</a> Τρωσὶν ἐφ᾽ ἱπποδάμοισι φέρειν πολύδακρυν Ἄρηα.</p>
<p><a>Τ319</a> νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ</p>
<p><a>Τ320</a> ἄκμηνον πόσιος καὶ ἐδητύος ἔνδον ἐόντων</p>
<p><a>Τ321</a> σῇ ποθῇ: οὐ μὲν γάρ τι κακώτερον ἄλλο πάθοιμι,</p>
<p><a>Τ322</a> οὐδ᾽ εἴ κεν τοῦ πατρὸς ἀποφθιμένοιο πυθοίμην,</p>
<p><a>Τ323</a> ὅς που νῦν Φθίηφι τέρεν κατὰ δάκρυον εἴβει</p>
<p><a>Τ324</a> χήτεϊ τοιοῦδ᾽ υἷος: ὃ δ᾽ ἀλλοδαπῷ ἐνὶ δήμῳ</p>
<p><a>Τ325</a> εἵνεκα ῥιγεδανῆς Ἑλένης Τρωσὶν πολεμίζω:</p>
<p><a>Τ326</a> ἠὲ τὸν ὃς Σκύρῳ μοι ἔνι τρέφεται φίλος υἱός,</p>
<p><a>Τ327</a> εἴ που ἔτι ζώει γε Νεοπτόλεμος θεοειδής.</p>
<p><a>Τ328</a> πρὶν μὲν γάρ μοι θυμὸς ἐνὶ στήθεσσιν ἐώλπει</p>
<p><a>Τ329</a> οἶον ἐμὲ φθίσεσθαι ἀπ᾽ Ἄργεος ἱπποβότοιο</p>
<p><a>Τ330</a> αὐτοῦ ἐνὶ Τροίῃ, σὲ δέ τε Φθίην δὲ νέεσθαι,</p>
<p><a>Τ331</a> ὡς ἄν μοι τὸν παῖδα θοῇ ἐνὶ νηῒ μελαίνῃ</p>
<p><a>Τ332</a> Σκυρόθεν ἐξαγάγοις καί οἱ δείξειας ἕκαστα</p>
<p><a>Τ333</a> κτῆσιν ἐμὴν δμῶάς τε καὶ ὑψερεφὲς μέγα δῶμα.</p>
<p><a>Τ334</a> ἤδη γὰρ Πηλῆά γ᾽ ὀΐομαι ἢ κατὰ πάμπαν</p>
<p><a>Τ335</a> τεθνάμεν, ἤ που τυτθὸν ἔτι ζώοντ᾽ ἀκάχησθαι</p>
<p><a>Τ336</a> γήραΐ τε στυγερῷ καὶ ἐμὴν ποτιδέγμενον αἰεὶ</p>
<p><a>Τ337</a> λυγρὴν ἀγγελίην, ὅτ᾽ ἀποφθιμένοιο πύθηται.</p>
<p><a>Τ338</a> ὣς ἔφατο κλαίων, ἐπὶ δὲ στενάχοντο γέροντες,</p>
<p><a>Τ339</a> μνησάμενοι τὰ ἕκαστος ἐνὶ μεγάροισιν ἔλειπον:</p>
<p><a>Τ340</a> μυρομένους δ᾽ ἄρα τούς γε ἰδὼν ἐλέησε Κρονίων,</p>
<p><a>Τ341</a> αἶψα δ᾽ Ἀθηναίην ἔπεα πτερόεντα προσηύδα:</p>
<p><a>Τ342</a> τέκνον ἐμόν, δὴ πάμπαν ἀποίχεαι ἀνδρὸς ἑῆος.</p>
<p><a>Τ343</a> ἦ νύ τοι οὐκέτι πάγχυ μετὰ φρεσὶ μέμβλετ᾽ Ἀχιλλεύς;</p>
<p><a>Τ344</a> κεῖνος ὅ γε προπάροιθε νεῶν ὀρθοκραιράων</p>
<p><a>Τ345</a> ἧσται ὀδυρόμενος ἕταρον φίλον: οἳ δὲ δὴ ἄλλοι</p>
<p><a>Τ346</a> οἴχονται μετὰ δεῖπνον, ὃ δ᾽ ἄκμηνος καὶ ἄπαστος.</p>
<p><a>Τ347</a> ἀλλ᾽ ἴθι οἱ νέκτάρ τε καὶ ἀμβροσίην ἐρατεινὴν</p>
<p><a>Τ348</a> στάξον ἐνὶ στήθεσσ᾽, ἵνα μή μιν λιμὸς ἵκηται.</p>
<p><a>Τ349</a> ὣς εἰπὼν ὄτρυνε πάρος μεμαυῖαν Ἀθήνην:</p>
<p><a>Τ350</a> ἣ δ᾽ ἅρπῃ ἐϊκυῖα τανυπτέρυγι λιγυφώνῳ</p>
<p><a>Τ351</a> οὐρανοῦ ἐκκατεπᾶλτο δι᾽ αἰθέρος. αὐτὰρ Ἀχαιοὶ</p>
<p><a>Τ352</a> αὐτίκα θωρήσσοντο κατὰ στρατόν: ἣ δ᾽ Ἀχιλῆϊ</p>
<p><a>Τ353</a> νέκταρ ἐνὶ στήθεσσι καὶ ἀμβροσίην ἐρατεινὴν</p>
<p><a>Τ354</a> στάξ᾽, ἵνα μή μιν λιμὸς ἀτερπὴς γούναθ᾽ ἵκοιτο:</p>
<p><a>Τ355</a> αὐτὴ δὲ πρὸς πατρὸς ἐρισθενέος πυκινὸν δῶ</p>
<p><a>Τ356</a> ᾤχετο, τοὶ δ᾽ ἀπάνευθε νεῶν ἐχέοντο θοάων.</p>
<p><a>Τ357</a> ὡς δ᾽ ὅτε ταρφειαὶ νιφάδες Διὸς ἐκποτέονται</p>
<p><a>Τ358</a> ψυχραὶ ὑπὸ ῥιπῆς αἰθρηγενέος Βορέαο,</p>
<p><a>Τ359</a> ὣς τότε ταρφειαὶ κόρυθες λαμπρὸν γανόωσαι</p>
<p><a>Τ360</a> νηῶν ἐκφορέοντο καὶ ἀσπίδες ὀμφαλόεσσαι</p>
<p><a>Τ361</a> θώρηκές τε κραταιγύαλοι καὶ μείλινα δοῦρα.</p>
<p><a>Τ362</a> αἴγλη δ᾽ οὐρανὸν ἷκε, γέλασσε δὲ πᾶσα περὶ χθὼν</p>
<p><a>Τ363</a> χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν</p>
<p><a>Τ364</a> ἀνδρῶν: ἐν δὲ μέσοισι κορύσσετο δῖος Ἀχιλλεύς.</p>
<p><a>Τ365</a> τοῦ καὶ ὀδόντων μὲν καναχὴ πέλε, τὼ δέ οἱ ὄσσε</p>
<p><a>Τ366</a> λαμπέσθην ὡς εἴ τε πυρὸς σέλας, ἐν δέ οἱ ἦτορ</p>
<p><a>Τ367</a> δῦν᾽ ἄχος ἄτλητον: ὃ δ᾽ ἄρα Τρωσὶν μενεαίνων</p>
<p><a>Τ368</a> δύσετο δῶρα θεοῦ, τά οἱ Ἥφαιστος κάμε τεύχων.</p>
<p><a>Τ369</a> κνημῖδας μὲν πρῶτα περὶ κνήμῃσιν ἔθηκε</p>
<p><a>Τ370</a> καλὰς ἀργυρέοισιν ἐπισφυρίοις ἀραρυίας:</p>
<p><a>Τ371</a> δεύτερον αὖ θώρηκα περὶ στήθεσσιν ἔδυνεν.</p>
<p><a>Τ372</a> ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον</p>
<p><a>Τ373</a> χάλκεον: αὐτὰρ ἔπειτα σάκος μέγα τε στιβαρόν τε</p>
<p><a>Τ374</a> εἵλετο, τοῦ δ᾽ ἀπάνευθε σέλας γένετ᾽ ἠΰτε μήνης.</p>
<p><a>Τ375</a> ὡς δ᾽ ὅτ᾽ ἂν ἐκ πόντοιο σέλας ναύτῃσι φανήῃ</p>
<p><a>Τ376</a> καιομένοιο πυρός, τό τε καίεται ὑψόθ᾽ ὄρεσφι</p>
<p><a>Τ377</a> σταθμῷ ἐν οἰοπόλῳ: τοὺς δ᾽ οὐκ ἐθέλοντας ἄελλαι</p>
<p><a>Τ378</a> πόντον ἐπ᾽ ἰχθυόεντα φίλων ἀπάνευθε φέρουσιν:</p>
<p><a>Τ379</a> ὣς ἀπ᾽ Ἀχιλλῆος σάκεος σέλας αἰθέρ᾽ ἵκανε</p>
<p><a>Τ380</a> καλοῦ δαιδαλέου: περὶ δὲ τρυφάλειαν ἀείρας</p>
<p><a>Τ381</a> κρατὶ θέτο βριαρήν: ἣ δ᾽ ἀστὴρ ὣς ἀπέλαμπεν</p>
<p><a>Τ382</a> ἵππουρις τρυφάλεια, περισσείοντο δ᾽ ἔθειραι</p>
<p><a>Τ383</a> χρύσεαι, ἃς Ἥφαιστος ἵει λόφον ἀμφὶ θαμειάς.</p>
<p><a>Τ384</a> πειρήθη δ᾽ ἕο αὐτοῦ ἐν ἔντεσι δῖος Ἀχιλλεύς,</p>
<p><a>Τ385</a> εἰ οἷ ἐφαρμόσσειε καὶ ἐντρέχοι ἀγλαὰ γυῖα:</p>
<p><a>Τ386</a> τῷ δ᾽ εὖτε πτερὰ γίγνετ᾽, ἄειρε δὲ ποιμένα λαῶν.</p>
<p><a>Τ387</a> ἐκ δ᾽ ἄρα σύριγγος πατρώϊον ἐσπάσατ᾽ ἔγχος</p>
<p><a>Τ388</a> βριθὺ μέγα στιβαρόν: τὸ μὲν οὐ δύνατ᾽ ἄλλος Ἀχαιῶν</p>
<p><a>Τ389</a> πάλλειν, ἀλλά μιν οἶος ἐπίστατο πῆλαι Ἀχιλλεύς:</p>
<p><a>Τ390</a> Πηλιάδα μελίην, τὴν πατρὶ φίλῳ πόρε Χείρων</p>
<p><a>Τ391</a> Πηλίου ἐκ κορυφῆς φόνον ἔμμεναι ἡρώεσσιν:</p>
<p><a>Τ392</a> ἵππους δ᾽ Αὐτομέδων τε καὶ Ἄλκιμος ἀμφιέποντες</p>
<p><a>Τ393</a> ζεύγνυον: ἀμφὶ δὲ καλὰ λέπαδν᾽ ἕσαν, ἐν δὲ χαλινοὺς</p>
<p><a>Τ394</a> γαμφηλῇς ἔβαλον, κατὰ δ᾽ ἡνία τεῖναν ὀπίσσω</p>
<p><a>Τ395</a> κολλητὸν ποτὶ δίφρον. ὃ δὲ μάστιγα φαεινὴν</p>
<p><a>Τ396</a> χειρὶ λαβὼν ἀραρυῖαν ἐφ᾽ ἵπποιιν ἀνόρουσεν</p>
<p><a>Τ397</a> Αὐτομέδων: ὄπιθεν δὲ κορυσσάμενος βῆ Ἀχιλλεὺς</p>
<p><a>Τ398</a> τεύχεσι παμφαίνων ὥς τ᾽ ἠλέκτωρ Ὑπερίων,</p>
<p><a>Τ399</a> σμερδαλέον δ᾽ ἵπποισιν ἐκέκλετο πατρὸς ἑοῖο:</p>
<p><a>Τ400</a> Ξάνθέ τε καὶ Βαλίε τηλεκλυτὰ τέκνα Ποδάργης</p>
<p><a>Τ401</a> ἄλλως δὴ φράζεσθε σαωσέμεν ἡνιοχῆα</p>
<p><a>Τ402</a> ἂψ Δαναῶν ἐς ὅμιλον ἐπεί χ᾽ ἕωμεν πολέμοιο,</p>
<p><a>Τ403</a> μηδ᾽ ὡς Πάτροκλον λίπετ᾽ αὐτόθι τεθνηῶτα.</p>
<p><a>Τ404</a> τὸν δ᾽ ἄρ᾽ ὑπὸ ζυγόφι προσέφη πόδας αἰόλος ἵππος</p>
<p><a>Τ405</a> Ξάνθος, ἄφαρ δ᾽ ἤμυσε καρήατι: πᾶσα δὲ χαίτη</p>
<p><a>Τ406</a> ζεύγλης ἐξεριποῦσα παρὰ ζυγὸν οὖδας ἵκανεν:</p>
<p><a>Τ407</a> αὐδήεντα δ᾽ ἔθηκε θεὰ λευκώλενος Ἥρη:</p>
<p><a>Τ408</a> καὶ λίην σ᾽ ἔτι νῦν γε σαώσομεν ὄβριμ᾽ Ἀχιλλεῦ:</p>
<p><a>Τ409</a> ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς</p>
<p><a>Τ410</a> αἴτιοι, ἀλλὰ θεός τε μέγας καὶ Μοῖρα κραταιή.</p>
<p><a>Τ411</a> οὐδὲ γὰρ ἡμετέρῃ βραδυτῆτί τε νωχελίῃ τε</p>
<p><a>Τ412</a> Τρῶες ἀπ᾽ ὤμοιιν Πατρόκλου τεύχε᾽ ἕλοντο:</p>
<p><a>Τ413</a> ἀλλὰ θεῶν ὤριστος, ὃν ἠΰκομος τέκε Λητώ,</p>
<p><a>Τ414</a> ἔκταν᾽ ἐνὶ προμάχοισι καὶ Ἕκτορι κῦδος ἔδωκε.</p>
<p><a>Τ415</a> νῶϊ δὲ καί κεν ἅμα πνοιῇ Ζεφύροιο θέοιμεν,</p>
<p><a>Τ416</a> ἥν περ ἐλαφροτάτην φάσ᾽ ἔμμεναι: ἀλλὰ σοὶ αὐτῷ</p>
<p><a>Τ417</a> μόρσιμόν ἐστι θεῷ τε καὶ ἀνέρι ἶφι δαμῆναι.</p>
<p><a>Τ418</a> ὣς ἄρα φωνήσαντος Ἐρινύες ἔσχεθον αὐδήν.</p>
<p><a>Τ419</a> τὸν δὲ μέγ᾽ ὀχθήσας προσέφη πόδας ὠκὺς Ἀχιλλεύς:</p>
<p><a>Τ420</a> Ξάνθε τί μοι θάνατον μαντεύεαι; οὐδέ τί σε χρή.</p>
<p><a>Τ421</a> εὖ νυ τὸ οἶδα καὶ αὐτὸς ὅ μοι μόρος ἐνθάδ᾽ ὀλέσθαι</p>
<p><a>Τ422</a> νόσφι φίλου πατρὸς καὶ μητέρος: ἀλλὰ καὶ ἔμπης</p>
<p><a>Τ423</a> οὐ λήξω πρὶν Τρῶας ἅδην ἐλάσαι πολέμοιο.</p>
<p><a>Τ424</a> ἦ ῥα, καὶ ἐν πρώτοις ἰάχων ἔχε μώνυχας ἵππους.</p>
<h4 class="C2">Book 20</h4><p><a>Υ1</a> ὣς οἳ μὲν παρὰ νηυσὶ κορωνίσι θωρήσσοντο</p>
<p><a>Υ2</a> ἀμφὶ σὲ Πηλέος υἱὲ μάχης ἀκόρητον Ἀχαιοί,</p>
<p><a>Υ3</a> Τρῶες δ᾽ αὖθ᾽ ἑτέρωθεν ἐπὶ θρωσμῷ πεδίοιο:</p>
<p><a>Υ4</a> Ζεὺς δὲ Θέμιστα κέλευσε θεοὺς ἀγορὴν δὲ καλέσσαι</p>
<p><a>Υ5</a> κρατὸς ἀπ᾽ Οὐλύμποιο πολυπτύχου: ἣ δ᾽ ἄρα πάντῃ</p>
<p><a>Υ6</a> φοιτήσασα κέλευσε Διὸς πρὸς δῶμα νέεσθαι.</p>
<p><a>Υ7</a> οὔτέ τις οὖν ποταμῶν ἀπέην νόσφ᾽ Ὠκεανοῖο,</p>
<p><a>Υ8</a> οὔτ᾽ ἄρα νυμφάων αἵ τ᾽ ἄλσεα καλὰ νέμονται</p>
<p><a>Υ9</a> καὶ πηγὰς ποταμῶν καὶ πίσεα ποιήεντα.</p>
<p><a>Υ10</a> ἐλθόντες δ᾽ ἐς δῶμα Διὸς νεφεληγερέταο</p>
<p><a>Υ11</a> ξεστῇς αἰθούσῃσιν ἐνίζανον, ἃς Διὶ πατρὶ</p>
<p><a>Υ12</a> Ἥφαιστος ποίησεν ἰδυίῃσι πραπίδεσσιν.</p>
<p><a>Υ13</a> ὣς οἳ μὲν Διὸς ἔνδον ἀγηγέρατ᾽: οὐδ᾽ ἐνοσίχθων</p>
<p><a>Υ14</a> νηκούστησε θεᾶς, ἀλλ᾽ ἐξ ἁλὸς ἦλθε μετ᾽ αὐτούς,</p>
<p><a>Υ15</a> ἷζε δ᾽ ἄρ᾽ ἐν μέσσοισι, Διὸς δ᾽ ἐξείρετο βουλήν:</p>
<p><a>Υ16</a> τίπτ᾽ αὖτ᾽ ἀργικέραυνε θεοὺς ἀγορὴν δὲ κάλεσσας;</p>
<p><a>Υ17</a> ἦ τι περὶ Τρώων καὶ Ἀχαιῶν μερμηρίζεις;</p>
<p><a>Υ18</a> τῶν γὰρ νῦν ἄγχιστα μάχη πόλεμός τε δέδηε.</p>
<p><a>Υ19</a> τὸν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Υ20</a> ἔγνως ἐννοσίγαιε ἐμὴν ἐν στήθεσι βουλὴν</p>
<p><a>Υ21</a> ὧν ἕνεκα ξυνάγειρα: μέλουσί μοι ὀλλύμενοί περ.</p>
<p><a>Υ22</a> ἀλλ᾽ ἤτοι μὲν ἐγὼ μενέω πτυχὶ Οὐλύμποιο</p>
<p><a>Υ23</a> ἥμενος, ἔνθ᾽ ὁρόων φρένα τέρψομαι: οἳ δὲ δὴ ἄλλοι</p>
<p><a>Υ24</a> ἔρχεσθ᾽ ὄφρ᾽ ἂν ἵκησθε μετὰ Τρῶας καὶ Ἀχαιούς,</p>
<p><a>Υ25</a> ἀμφοτέροισι δ᾽ ἀρήγεθ᾽ ὅπῃ νόος ἐστὶν ἑκάστου.</p>
<p><a>Υ26</a> εἰ γὰρ Ἀχιλλεὺς οἶος ἐπὶ Τρώεσσι μαχεῖται</p>
<p><a>Υ27</a> οὐδὲ μίνυνθ᾽ ἕξουσι ποδώκεα Πηλεΐωνα.</p>
<p><a>Υ28</a> καὶ δέ τί μιν καὶ πρόσθεν ὑποτρομέεσκον ὁρῶντες:</p>
<p><a>Υ29</a> νῦν δ᾽ ὅτε δὴ καὶ θυμὸν ἑταίρου χώεται αἰνῶς</p>
<p><a>Υ30</a> δείδω μὴ καὶ τεῖχος ὑπέρμορον ἐξαλαπάξῃ.</p>
<p><a>Υ31</a> ὣς ἔφατο Κρονίδης, πόλεμον δ᾽ ἀλίαστον ἔγειρε.</p>
<p><a>Υ32</a> βὰν δ᾽ ἴμεναι πόλεμον δὲ θεοὶ δίχα θυμὸν ἔχοντες:</p>
<p><a>Υ33</a> Ἥρη μὲν μετ᾽ ἀγῶνα νεῶν καὶ Παλλὰς Ἀθήνη</p>
<p><a>Υ34</a> ἠδὲ Ποσειδάων γαιήοχος ἠδ᾽ ἐριούνης</p>
<p><a>Υ35</a> Ἑρμείας, ὃς ἐπὶ φρεσὶ πευκαλίμῃσι κέκασται:</p>
<p><a>Υ36</a> Ἥφαιστος δ᾽ ἅμα τοῖσι κίε σθένεϊ βλεμεαίνων</p>
<p><a>Υ37</a> χωλεύων, ὑπὸ δὲ κνῆμαι ῥώοντο ἀραιαί.</p>
<p><a>Υ38</a> ἐς δὲ Τρῶας Ἄρης κορυθαίολος, αὐτὰρ ἅμ᾽ αὐτῷ</p>
<p><a>Υ39</a> Φοῖβος ἀκερσεκόμης ἠδ᾽ Ἄρτεμις ἰοχέαιρα</p>
<p><a>Υ40</a> Λητώ τε Ξάνθός τε φιλομειδής τ᾽ Ἀφροδίτη.</p>
<p><a>Υ41</a> εἷος μέν ῥ᾽ ἀπάνευθε θεοὶ θνητῶν ἔσαν ἀνδρῶν,</p>
<p><a>Υ42</a> τεῖος Ἀχαιοὶ μὲν μέγα κύδανον, οὕνεκ᾽ Ἀχιλλεὺς</p>
<p><a>Υ43</a> ἐξεφάνη, δηρὸν δὲ μάχης ἐπέπαυτ᾽ ἀλεγεινῆς:</p>
<p><a>Υ44</a> Τρῶας δὲ τρόμος αἰνὸς ὑπήλυθε γυῖα ἕκαστον</p>
<p><a>Υ45</a> δειδιότας, ὅθ᾽ ὁρῶντο ποδώκεα Πηλεΐωνα</p>
<p><a>Υ46</a> τεύχεσι λαμπόμενον βροτολοιγῷ ἶσον Ἄρηϊ.</p>
<p><a>Υ47</a> αὐτὰρ ἐπεὶ μεθ᾽ ὅμιλον Ὀλύμπιοι ἤλυθον ἀνδρῶν,</p>
<p><a>Υ48</a> ὦρτο δ᾽ Ἔρις κρατερὴ λαοσσόος, αὖε δ᾽ Ἀθήνη</p>
<p><a>Υ49</a> στᾶσ᾽ ὁτὲ μὲν παρὰ τάφρον ὀρυκτὴν τείχεος ἐκτός,</p>
<p><a>Υ50</a> ἄλλοτ᾽ ἐπ᾽ ἀκτάων ἐριδούπων μακρὸν ἀΰτει.</p>
<p><a>Υ51</a> αὖε δ᾽ Ἄρης ἑτέρωθεν ἐρεμνῇ λαίλαπι ἶσος</p>
<p><a>Υ52</a> ὀξὺ κατ᾽ ἀκροτάτης πόλιος Τρώεσσι κελεύων,</p>
<p><a>Υ53</a> ἄλλοτε πὰρ Σιμόεντι θέων ἐπὶ Καλλικολώνῃ.</p>
<p><a>Υ54</a> ὣς τοὺς ἀμφοτέρους μάκαρες θεοὶ ὀτρύνοντες</p>
<p><a>Υ55</a> σύμβαλον, ἐν δ᾽ αὐτοῖς ἔριδα ῥήγνυντο βαρεῖαν:</p>
<p><a>Υ56</a> δεινὸν δὲ βρόντησε πατὴρ ἀνδρῶν τε θεῶν τε</p>
<p><a>Υ57</a> ὑψόθεν: αὐτὰρ νέρθε Ποσειδάων ἐτίναξε</p>
<p><a>Υ58</a> γαῖαν ἀπειρεσίην ὀρέων τ᾽ αἰπεινὰ κάρηνα.</p>
<p><a>Υ59</a> πάντες δ᾽ ἐσσείοντο πόδες πολυπίδακος Ἴδης</p>
<p><a>Υ60</a> καὶ κορυφαί, Τρώων τε πόλις καὶ νῆες Ἀχαιῶν.</p>
<p><a>Υ61</a> ἔδεισεν δ᾽ ὑπένερθεν ἄναξ ἐνέρων Ἀϊδωνεύς,</p>
<p><a>Υ62</a> δείσας δ᾽ ἐκ θρόνου ἆλτο καὶ ἴαχε, μή οἱ ὕπερθε</p>
<p><a>Υ63</a> γαῖαν ἀναρρήξειε Ποσειδάων ἐνοσίχθων,</p>
<p><a>Υ64</a> οἰκία δὲ θνητοῖσι καὶ ἀθανάτοισι φανείη</p>
<p><a>Υ65</a> σμερδαλέ᾽ εὐρώεντα, τά τε στυγέουσι θεοί περ:</p>
<p><a>Υ66</a> τόσσος ἄρα κτύπος ὦρτο θεῶν ἔριδι ξυνιόντων.</p>
<p><a>Υ67</a> ἤτοι μὲν γὰρ ἔναντα Ποσειδάωνος ἄνακτος</p>
<p><a>Υ68</a> ἵστατ᾽ Ἀπόλλων Φοῖβος ἔχων ἰὰ πτερόεντα,</p>
<p><a>Υ69</a> ἄντα δ᾽ Ἐνυαλίοιο θεὰ γλαυκῶπις Ἀθήνη:</p>
<p><a>Υ70</a> Ἥρῃ δ᾽ ἀντέστη χρυσηλάκατος κελαδεινὴ</p>
<p><a>Υ71</a> Ἄρτεμις ἰοχέαιρα κασιγνήτη ἑκάτοιο:</p>
<p><a>Υ72</a> Λητοῖ δ᾽ ἀντέστη σῶκος ἐριούνιος Ἑρμῆς,</p>
<p><a>Υ73</a> ἄντα δ᾽ ἄρ᾽ Ἡφαίστοιο μέγας ποταμὸς βαθυδίνης,</p>
<p><a>Υ74</a> ὃν Ξάνθον καλέουσι θεοί, ἄνδρες δὲ Σκάμανδρον.</p>
<p><a>Υ75</a> ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς</p>
<p><a>Υ76</a> Ἕκτορος ἄντα μάλιστα λιλαίετο δῦναι ὅμιλον</p>
<p><a>Υ77</a> Πριαμίδεω: τοῦ γάρ ῥα μάλιστά ἑ θυμὸς ἀνώγει</p>
<p><a>Υ78</a> αἵματος ἆσαι Ἄρηα ταλαύρινον πολεμιστήν.</p>
<p><a>Υ79</a> Αἰνείαν δ᾽ ἰθὺς λαοσσόος ὦρσεν Ἀπόλλων</p>
<p><a>Υ80</a> ἀντία Πηλεΐωνος, ἐνῆκε δέ οἱ μένος ἠΰ:</p>
<p><a>Υ81</a> υἱέϊ δὲ Πριάμοιο Λυκάονι εἴσατο φωνήν:</p>
<p><a>Υ82</a> τῷ μιν ἐεισάμενος προσέφη Διὸς υἱὸς Ἀπόλλων:</p>
<p><a>Υ83</a> Αἰνεία Τρώων βουληφόρε ποῦ τοι ἀπειλαὶ</p>
<p><a>Υ84</a> ἃς Τρώων βασιλεῦσιν ὑπίσχεο οἰνοποτάζων</p>
<p><a>Υ85</a> Πηλεΐδεω Ἀχιλῆος ἐναντίβιον πολεμίξειν;</p>
<p><a>Υ86</a> τὸν δ᾽ αὖτ᾽ Αἰνείας ἀπαμειβόμενος προσέειπε:</p>
<p><a>Υ87</a> Πριαμίδη τί με ταῦτα καὶ οὐκ ἐθέλοντα κελεύεις</p>
<p><a>Υ88</a> ἀντία Πηλεΐωνος ὑπερθύμοιο μάχεσθαι;</p>
<p><a>Υ89</a> οὐ μὲν γὰρ νῦν πρῶτα ποδώκεος ἄντ᾽ Ἀχιλῆος</p>
<p><a>Υ90</a> στήσομαι, ἀλλ᾽ ἤδη με καὶ ἄλλοτε δουρὶ φόβησεν</p>
<p><a>Υ91</a> ἐξ Ἴδης, ὅτε βουσὶν ἐπήλυθεν ἡμετέρῃσι,</p>
<p><a>Υ92</a> πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς</p>
<p><a>Υ93</a> εἰρύσαθ᾽, ὅς μοι ἐπῶρσε μένος λαιψηρά τε γοῦνα.</p>
<p><a>Υ94</a> ἦ κ᾽ ἐδάμην ὑπὸ χερσὶν Ἀχιλλῆος καὶ Ἀθήνης,</p>
<p><a>Υ95</a> ἥ οἱ πρόσθεν ἰοῦσα τίθει φάος ἠδ᾽ ἐκέλευεν</p>
<p><a>Υ96</a> ἔγχεϊ χαλκείῳ Λέλεγας καὶ Τρῶας ἐναίρειν.</p>
<p><a>Υ97</a> τὼ οὐκ ἔστ᾽ Ἀχιλῆος ἐναντίον ἄνδρα μάχεσθαι:</p>
<p><a>Υ98</a> αἰεὶ γὰρ πάρα εἷς γε θεῶν ὃς λοιγὸν ἀμύνει.</p>
<p><a>Υ99</a> καὶ δ᾽ ἄλλως τοῦ γ᾽ ἰθὺ βέλος πέτετ᾽, οὐδ᾽ ἀπολήγει</p>
<p><a>Υ100</a> πρὶν χροὸς ἀνδρομέοιο διελθέμεν. εἰ δὲ θεός περ</p>
<p><a>Υ101</a> ἶσον τείνειεν πολέμου τέλος, οὔ κε μάλα ῥέα</p>
<p><a>Υ102</a> νικήσει᾽, οὐδ᾽ εἰ παγχάλκεος εὔχεται εἶναι.</p>
<p><a>Υ103</a> τὸν δ᾽ αὖτε προσέειπεν ἄναξ Διὸς υἱὸς Ἀπόλλων:</p>
<p><a>Υ104</a> ἥρως ἀλλ᾽ ἄγε καὶ σὺ θεοῖς αἰειγενέτῃσιν</p>
<p><a>Υ105</a> εὔχεο: καὶ δὲ σέ φασι Διὸς κούρης Ἀφροδίτης</p>
<p><a>Υ106</a> ἐκγεγάμεν, κεῖνος δὲ χερείονος ἐκ θεοῦ ἐστίν:</p>
<p><a>Υ107</a> ἣ μὲν γὰρ Διός ἐσθ᾽, ἣ δ᾽ ἐξ ἁλίοιο γέροντος.</p>
<p><a>Υ108</a> ἀλλ᾽ ἰθὺς φέρε χαλκὸν ἀτειρέα, μηδέ σε πάμπαν</p>
<p><a>Υ109</a> λευγαλέοις ἐπέεσσιν ἀποτρεπέτω καὶ ἀρειῇ.</p>
<p><a>Υ110</a> ὣς εἰπὼν ἔμπνευσε μένος μέγα ποιμένι λαῶν,</p>
<p><a>Υ111</a> βῆ δὲ διὰ προμάχων κεκορυθμένος αἴθοπι χαλκῷ.</p>
<p><a>Υ112</a> οὐδ᾽ ἔλαθ᾽ Ἀγχίσαο πάϊς λευκώλενον Ἥρην</p>
<p><a>Υ113</a> ἀντία Πηλεΐωνος ἰὼν ἀνὰ οὐλαμὸν ἀνδρῶν:</p>
<p><a>Υ114</a> ἣ δ᾽ ἄμυδις στήσασα θεοὺς μετὰ μῦθον ἔειπε:</p>
<p><a>Υ115</a> φράζεσθον δὴ σφῶϊ Ποσείδαον καὶ Ἀθήνη</p>
<p><a>Υ116</a> ἐν φρεσὶν ὑμετέρῃσιν, ὅπως ἔσται τάδε ἔργα.</p>
<p><a>Υ117</a> Αἰνείας ὅδ᾽ ἔβη κεκορυθμένος αἴθοπι χαλκῷ</p>
<p><a>Υ118</a> ἀντία Πηλεΐωνος, ἀνῆκε δὲ Φοῖβος Ἀπόλλων.</p>
<p><a>Υ119</a> ἀλλ᾽ ἄγεθ᾽, ἡμεῖς πέρ μιν ἀποτρωπῶμεν ὀπίσσω</p>
<p><a>Υ120</a> αὐτόθεν, ἤ τις ἔπειτα καὶ ἡμείων Ἀχιλῆϊ</p>
<p><a>Υ121</a> παρσταίη, δοίη δὲ κράτος μέγα, μηδέ τι θυμῷ</p>
<p><a>Υ122</a> δευέσθω, ἵνα εἰδῇ ὅ μιν φιλέουσιν ἄριστοι</p>
<p><a>Υ123</a> ἀθανάτων, οἳ δ᾽ αὖτ᾽ ἀνεμώλιοι οἳ τὸ πάρος περ</p>
<p><a>Υ124</a> Τρωσὶν ἀμύνουσιν πόλεμον καὶ δηϊοτῆτα.</p>
<p><a>Υ125</a> πάντες δ᾽ Οὐλύμποιο κατήλθομεν ἀντιόωντες</p>
<p><a>Υ126</a> τῆσδε μάχης, ἵνα μή τι μετὰ Τρώεσσι πάθῃσι</p>
<p><a>Υ127</a> σήμερον: ὕστερον αὖτε τὰ πείσεται ἅσσά οἱ αἶσα</p>
<p><a>Υ128</a> γιγνομένῳ ἐπένησε λίνῳ ὅτε μιν τέκε μήτηρ.</p>
<p><a>Υ129</a> εἰ δ᾽ Ἀχιλεὺς οὐ ταῦτα θεῶν ἐκ πεύσεται ὀμφῆς</p>
<p><a>Υ130</a> δείσετ᾽ ἔπειθ᾽, ὅτε κέν τις ἐναντίβιον θεὸς ἔλθῃ</p>
<p><a>Υ131</a> ἐν πολέμῳ: χαλεποὶ δὲ θεοὶ φαίνεσθαι ἐναργεῖς.</p>
<p><a>Υ132</a> τὴν δ᾽ ἠμείβετ᾽ ἔπειτα Ποσειδάων ἐνοσίχθων:</p>
<p><a>Υ133</a> Ἥρη μὴ χαλέπαινε παρ᾽ ἐκ νόον: οὐδέ τί σε χρή.</p>
<p><a>Υ134</a> οὐκ ἂν ἔγωγ᾽ ἐθέλοιμι θεοὺς ἔριδι ξυνελάσσαι</p>
<p><a>Υ135</a> ἡμέας τοὺς ἄλλους, ἐπεὶ ἦ πολὺ φέρτεροί εἰμεν:</p>
<p><a>Υ136</a> ἀλλ᾽ ἡμεῖς μὲν ἔπειτα καθεζώμεσθα κιόντες</p>
<p><a>Υ137</a> ἐκ πάτου ἐς σκοπιήν, πόλεμος δ᾽ ἄνδρεσσι μελήσει.</p>
<p><a>Υ138</a> εἰ δέ κ᾽ Ἄρης ἄρχωσι μάχης ἢ Φοῖβος Ἀπόλλων,</p>
<p><a>Υ139</a> ἢ Ἀχιλῆ᾽ ἴσχωσι καὶ οὐκ εἰῶσι μάχεσθαι,</p>
<p><a>Υ140</a> αὐτίκ᾽ ἔπειτα καὶ ἄμμι παρ᾽ αὐτόθι νεῖκος ὀρεῖται</p>
<p><a>Υ141</a> φυλόπιδος: μάλα δ᾽ ὦκα διακρινθέντας ὀΐω</p>
<p><a>Υ142</a> ἂψ ἴμεν Οὔλυμπον δὲ θεῶν μεθ᾽ ὁμήγυριν ἄλλων</p>
<p><a>Υ143</a> ἡμετέρῃς ὑπὸ χερσὶν ἀναγκαίηφι δαμέντας.</p>
<p><a>Υ144</a> ὣς ἄρα φωνήσας ἡγήσατο κυανοχαίτης</p>
<p><a>Υ145</a> τεῖχος ἐς ἀμφίχυτον Ἡρακλῆος θείοιο</p>
<p><a>Υ146</a> ὑψηλόν, τό ῥά οἱ Τρῶες καὶ Παλλὰς Ἀθήνη</p>
<p><a>Υ147</a> ποίεον, ὄφρα τὸ κῆτος ὑπεκπροφυγὼν ἀλέαιτο,</p>
<p><a>Υ148</a> ὁππότε μιν σεύαιτο ἀπ᾽ ἠϊόνος πεδίον δέ.</p>
<p><a>Υ149</a> ἔνθα Ποσειδάων κατ᾽ ἄρ᾽ ἕζετο καὶ θεοὶ ἄλλοι,</p>
<p><a>Υ150</a> ἀμφὶ δ᾽ ἄρ᾽ ἄρρηκτον νεφέλην ὤμοισιν ἕσαντο:</p>
<p><a>Υ151</a> οἳ δ᾽ ἑτέρωσε καθῖζον ἐπ᾽ ὀφρύσι Καλλικολώνης</p>
<p><a>Υ152</a> ἀμφὶ σὲ ἤϊε Φοῖβε καὶ Ἄρηα πτολίπορθον.</p>
<p><a>Υ153</a> ὣς οἳ μέν ῥ᾽ ἑκάτερθε καθήατο μητιόωντες</p>
<p><a>Υ154</a> βουλάς: ἀρχέμεναι δὲ δυσηλεγέος πολέμοιο</p>
<p><a>Υ155</a> ὄκνεον ἀμφότεροι, Ζεὺς δ᾽ ἥμενος ὕψι κέλευε.</p>
<p><a>Υ156</a> τῶν δ᾽ ἅπαν ἐπλήσθη πεδίον καὶ λάμπετο χαλκῷ</p>
<p><a>Υ157</a> ἀνδρῶν ἠδ᾽ ἵππων: κάρκαιρε δὲ γαῖα πόδεσσιν</p>
<p><a>Υ158</a> ὀρνυμένων ἄμυδις. δύο δ᾽ ἀνέρες ἔξοχ᾽ ἄριστοι</p>
<p><a>Υ159</a> ἐς μέσον ἀμφοτέρων συνίτην μεμαῶτε μάχεσθαι</p>
<p><a>Υ160</a> Αἰνείας τ᾽ Ἀγχισιάδης καὶ δῖος Ἀχιλλεύς.</p>
<p><a>Υ161</a> Αἰνείας δὲ πρῶτος ἀπειλήσας ἐβεβήκει</p>
<p><a>Υ162</a> νευστάζων κόρυθι βριαρῇ: ἀτὰρ ἀσπίδα θοῦριν</p>
<p><a>Υ163</a> πρόσθεν ἔχε στέρνοιο, τίνασσε δὲ χάλκεον ἔγχος.</p>
<p><a>Υ164</a> Πηλεΐδης δ᾽ ἑτέρωθεν ἐναντίον ὦρτο λέων ὣς</p>
<p><a>Υ165</a> σίντης, ὅν τε καὶ ἄνδρες ἀποκτάμεναι μεμάασιν</p>
<p><a>Υ166</a> ἀγρόμενοι πᾶς δῆμος: ὃ δὲ πρῶτον μὲν ἀτίζων</p>
<p><a>Υ167</a> ἔρχεται, ἀλλ᾽ ὅτε κέν τις ἀρηϊθόων αἰζηῶν</p>
<p><a>Υ168</a> δουρὶ βάλῃ ἐάλη τε χανών, περί τ᾽ ἀφρὸς ὀδόντας</p>
<p><a>Υ169</a> γίγνεται, ἐν δέ τέ οἱ κραδίῃ στένει ἄλκιμον ἦτορ,</p>
<p><a>Υ170</a> οὐρῇ δὲ πλευράς τε καὶ ἰσχία ἀμφοτέρωθεν</p>
<p><a>Υ171</a> μαστίεται, ἑὲ δ᾽ αὐτὸν ἐποτρύνει μαχέσασθαι,</p>
<p><a>Υ172</a> γλαυκιόων δ᾽ ἰθὺς φέρεται μένει, ἤν τινα πέφνῃ</p>
<p><a>Υ173</a> ἀνδρῶν, ἢ αὐτὸς φθίεται πρώτῳ ἐν ὁμίλῳ:</p>
<p><a>Υ174</a> ὣς Ἀχιλῆ᾽ ὄτρυνε μένος καὶ θυμὸς ἀγήνωρ</p>
<p><a>Υ175</a> ἀντίον ἐλθέμεναι μεγαλήτορος Αἰνείαο.</p>
<p><a>Υ176</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Υ177</a> τὸν πρότερος προσέειπε ποδάρκης δῖος Ἀχιλλεύς:</p>
<p><a>Υ178</a> Αἰνεία τί σὺ τόσσον ὁμίλου πολλὸν ἐπελθὼν</p>
<p><a>Υ179</a> ἔστης; ἦ σέ γε θυμὸς ἐμοὶ μαχέσασθαι ἀνώγει</p>
<p><a>Υ180</a> ἐλπόμενον Τρώεσσιν ἀνάξειν ἱπποδάμοισι</p>
<p><a>Υ181</a> τιμῆς τῆς Πριάμου; ἀτὰρ εἴ κεν ἔμ᾽ ἐξεναρίξῃς,</p>
<p><a>Υ182</a> οὔ τοι τοὔνεκά γε Πρίαμος γέρας ἐν χερὶ θήσει:</p>
<p><a>Υ183</a> εἰσὶν γάρ οἱ παῖδες, ὃ δ᾽ ἔμπεδος οὐδ᾽ ἀεσίφρων.</p>
<p><a>Υ184</a> ἦ νύ τί τοι Τρῶες τέμενος τάμον ἔξοχον ἄλλων</p>
<p><a>Υ185</a> καλὸν φυταλιῆς καὶ ἀρούρης, ὄφρα νέμηαι</p>
<p><a>Υ186</a> αἴ κεν ἐμὲ κτείνῃς; χαλεπῶς δέ σ᾽ ἔολπα τὸ ῥέξειν.</p>
<p><a>Υ187</a> ἤδη μὲν σέ γέ φημι καὶ ἄλλοτε δουρὶ φοβῆσαι.</p>
<p><a>Υ188</a> ἦ οὐ μέμνῃ ὅτε πέρ σε βοῶν ἄπο μοῦνον ἐόντα</p>
<p><a>Υ189</a> σεῦα κατ᾽ Ἰδαίων ὀρέων ταχέεσσι πόδεσσι</p>
<p><a>Υ190</a> καρπαλίμως; τότε δ᾽ οὔ τι μετατροπαλίζεο φεύγων.</p>
<p><a>Υ191</a> ἔνθεν δ᾽ ἐς Λυρνησσὸν ὑπέκφυγες: αὐτὰρ ἐγὼ τὴν</p>
<p><a>Υ192</a> πέρσα μεθορμηθεὶς σὺν Ἀθήνῃ καὶ Διὶ πατρί,</p>
<p><a>Υ193</a> ληϊάδας δὲ γυναῖκας ἐλεύθερον ἦμαρ ἀπούρας</p>
<p><a>Υ194</a> ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.</p>
<p><a>Υ195</a> ἀλλ᾽ οὐ νῦν ἐρύεσθαι ὀΐομαι, ὡς ἐνὶ θυμῷ</p>
<p><a>Υ196</a> βάλλεαι: ἀλλά σ᾽ ἔγωγ᾽ ἀναχωρήσαντα κελεύω</p>
<p><a>Υ197</a> ἐς πληθὺν ἰέναι, μηδ᾽ ἀντίος ἵστασ᾽ ἐμεῖο,</p>
<p><a>Υ198</a> πρίν τι κακὸν παθέειν: ῥεχθὲν δέ τε νήπιος ἔγνω.</p>
<p><a>Υ199</a> τὸν δ᾽ αὖτ᾽ Αἰνείας ἀπαμείβετο φώνησέν τε:</p>
<p><a>Υ200</a> Πηλεΐδη μὴ δὴ ἐπέεσσί με νηπύτιον ὣς</p>
<p><a>Υ201</a> ἔλπεο δειδίξεσθαι, ἐπεὶ σάφα οἶδα καὶ αὐτὸς</p>
<p><a>Υ202</a> ἠμὲν κερτομίας ἠδ᾽ αἴσυλα μυθήσασθαι.</p>
<p><a>Υ203</a> ἴδμεν δ᾽ ἀλλήλων γενεήν, ἴδμεν δὲ τοκῆας</p>
<p><a>Υ204</a> πρόκλυτ᾽ ἀκούοντες ἔπεα θνητῶν ἀνθρώπων:</p>
<p><a>Υ205</a> ὄψει δ᾽ οὔτ᾽ ἄρ πω σὺ ἐμοὺς ἴδες οὔτ᾽ ἄρ᾽ ἐγὼ σούς.</p>
<p><a>Υ206</a> φασὶ σὲ μὲν Πηλῆος ἀμύμονος ἔκγονον εἶναι,</p>
<p><a>Υ207</a> μητρὸς δ᾽ ἐκ Θέτιδος καλλιπλοκάμου ἁλοσύδνης:</p>
<p><a>Υ208</a> αὐτὰρ ἐγὼν υἱὸς μεγαλήτορος Ἀγχίσαο</p>
<p><a>Υ209</a> εὔχομαι ἐκγεγάμεν, μήτηρ δέ μοί ἐστ᾽ Ἀφροδίτη:</p>
<p><a>Υ210</a> τῶν δὴ νῦν ἕτεροί γε φίλον παῖδα κλαύσονται</p>
<p><a>Υ211</a> σήμερον: οὐ γάρ φημ᾽ ἐπέεσσί γε νηπυτίοισιν</p>
<p><a>Υ212</a> ὧδε διακρινθέντε μάχης ἐξαπονέεσθαι.</p>
<p><a>Υ213</a> εἰ δ᾽ ἐθέλεις καὶ ταῦτα δαήμεναι, ὄφρ᾽ ἐῢ εἰδῇς</p>
<p><a>Υ214</a> ἡμετέρην γενεήν, πολλοὶ δέ μιν ἄνδρες ἴσασι:</p>
<p><a>Υ215</a> Δάρδανον αὖ πρῶτον τέκετο νεφεληγερέτα Ζεύς,</p>
<p><a>Υ216</a> κτίσσε δὲ Δαρδανίην, ἐπεὶ οὔ πω Ἴλιος ἱρὴ</p>
<p><a>Υ217</a> ἐν πεδίῳ πεπόλιστο πόλις μερόπων ἀνθρώπων,</p>
<p><a>Υ218</a> ἀλλ᾽ ἔθ᾽ ὑπωρείας ᾤκεον πολυπίδακος Ἴδης.</p>
<p><a>Υ219</a> Δάρδανος αὖ τέκεθ᾽ υἱὸν Ἐριχθόνιον βασιλῆα,</p>
<p><a>Υ220</a> ὃς δὴ ἀφνειότατος γένετο θνητῶν ἀνθρώπων:</p>
<p><a>Υ221</a> τοῦ τρισχίλιαι ἵπποι ἕλος κάτα βουκολέοντο</p>
<p><a>Υ222</a> θήλειαι, πώλοισιν ἀγαλλόμεναι ἀταλῇσι.</p>
<p><a>Υ223</a> τάων καὶ Βορέης ἠράσσατο βοσκομενάων,</p>
<p><a>Υ224</a> ἵππῳ δ᾽ εἰσάμενος παρελέξατο κυανοχαίτῃ:</p>
<p><a>Υ225</a> αἳ δ᾽ ὑποκυσάμεναι ἔτεκον δυοκαίδεκα πώλους.</p>
<p><a>Υ226</a> αἳ δ᾽ ὅτε μὲν σκιρτῷεν ἐπὶ ζείδωρον ἄρουραν,</p>
<p><a>Υ227</a> ἄκρον ἐπ᾽ ἀνθερίκων καρπὸν θέον οὐδὲ κατέκλων:</p>
<p><a>Υ228</a> ἀλλ᾽ ὅτε δὴ σκιρτῷεν ἐπ᾽ εὐρέα νῶτα θαλάσσης,</p>
<p><a>Υ229</a> ἄκρον ἐπὶ ῥηγμῖνος ἁλὸς πολιοῖο θέεσκον.</p>
<p><a>Υ230</a> Τρῶα δ᾽ Ἐριχθόνιος τέκετο Τρώεσσιν ἄνακτα:</p>
<p><a>Υ231</a> Τρωὸς δ᾽ αὖ τρεῖς παῖδες ἀμύμονες ἐξεγένοντο</p>
<p><a>Υ232</a> Ἶλός τ᾽ Ἀσσάρακός τε καὶ ἀντίθεος Γανυμήδης,</p>
<p><a>Υ233</a> ὃς δὴ κάλλιστος γένετο θνητῶν ἀνθρώπων:</p>
<p><a>Υ234</a> τὸν καὶ ἀνηρείψαντο θεοὶ Διὶ οἰνοχοεύειν</p>
<p><a>Υ235</a> κάλλεος εἵνεκα οἷο ἵν᾽ ἀθανάτοισι μετείη.</p>
<p><a>Υ236</a> Ἶλος δ᾽ αὖ τέκεθ᾽ υἱὸν ἀμύμονα Λαομέδοντα:</p>
<p><a>Υ237</a> Λαομέδων δ᾽ ἄρα Τιθωνὸν τέκετο Πρίαμόν τε</p>
<p><a>Υ238</a> Λάμπόν τε Κλυτίον θ᾽ Ἱκετάονά τ᾽ ὄζον Ἄρηος:</p>
<p><a>Υ239</a> Ἀσσάρακος δὲ Κάπυν, ὃ δ᾽ ἄρ᾽ Ἀγχίσην τέκε παῖδα:</p>
<p><a>Υ240</a> αὐτὰρ ἔμ᾽ Ἀγχίσης, Πρίαμος δ᾽ ἔτεχ᾽ Ἕκτορα δῖον.</p>
<p><a>Υ241</a> ταύτης τοι γενεῆς τε καὶ αἵματος εὔχομαι εἶναι.</p>
<p><a>Υ242</a> Ζεὺς δ᾽ ἀρετὴν ἄνδρεσσιν ὀφέλλει τε μινύθει τε</p>
<p><a>Υ243</a> ὅππως κεν ἐθέλῃσιν: ὃ γὰρ κάρτιστος ἁπάντων.</p>
<p><a>Υ244</a> ἀλλ᾽ ἄγε μηκέτι ταῦτα λεγώμεθα νηπύτιοι ὣς</p>
<p><a>Υ245</a> ἑσταότ᾽ ἐν μέσσῃ ὑσμίνῃ δηϊοτῆτος.</p>
<p><a>Υ246</a> ἔστι γὰρ ἀμφοτέροισιν ὀνείδεα μυθήσασθαι</p>
<p><a>Υ247</a> πολλὰ μάλ᾽, οὐδ᾽ ἂν νηῦς ἑκατόζυγος ἄχθος ἄροιτο.</p>
<p><a>Υ248</a> στρεπτὴ δὲ γλῶσσ᾽ ἐστὶ βροτῶν, πολέες δ᾽ ἔνι μῦθοι</p>
<p><a>Υ249</a> παντοῖοι, ἐπέων δὲ πολὺς νομὸς ἔνθα καὶ ἔνθα.</p>
<p><a>Υ250</a> ὁπποῖόν κ᾽ εἴπῃσθα ἔπος, τοῖόν κ᾽ ἐπακούσαις.</p>
<p><a>Υ251</a> ἀλλὰ τί ἢ ἔριδας καὶ νείκεα νῶϊν ἀνάγκη</p>
<p><a>Υ252</a> νεικεῖν ἀλλήλοισιν ἐναντίον ὥς τε γυναῖκας,</p>
<p><a>Υ253</a> αἵ τε χολωσάμεναι ἔριδος πέρι θυμοβόροιο</p>
<p><a>Υ254</a> νεικεῦσ᾽ ἀλλήλῃσι μέσην ἐς ἄγυιαν ἰοῦσαι</p>
<p><a>Υ255</a> πόλλ᾽ ἐτεά τε καὶ οὐκί: χόλος δέ τε καὶ τὰ κελεύει.</p>
<p><a>Υ256</a> ἀλκῆς δ᾽ οὔ μ᾽ ἐπέεσσιν ἀποτρέψεις μεμαῶτα</p>
<p><a>Υ257</a> πρὶν χαλκῷ μαχέσασθαι ἐναντίον: ἀλλ᾽ ἄγε θᾶσσον</p>
<p><a>Υ258</a> γευσόμεθ᾽ ἀλλήλων χαλκήρεσιν ἐγχείῃσιν.</p>
<p><a>Υ259</a> ἦ ῥα καὶ ἐν δεινῷ σάκει ἤλασεν ὄβριμον ἔγχος</p>
<p><a>Υ260</a> σμερδαλέῳ: μέγα δ᾽ ἀμφὶ σάκος μύκε δουρὸς ἀκωκῇ.</p>
<p><a>Υ261</a> Πηλεΐδης δὲ σάκος μὲν ἀπὸ ἕο χειρὶ παχείῃ</p>
<p><a>Υ262</a> ἔσχετο ταρβήσας: φάτο γὰρ δολιχόσκιον ἔγχος</p>
<p><a>Υ263</a> ῥέα διελεύσεσθαι μεγαλήτορος Αἰνείαο</p>
<p><a>Υ264</a> νήπιος, οὐδ᾽ ἐνόησε κατὰ φρένα καὶ κατὰ θυμὸν</p>
<p><a>Υ265</a> ὡς οὐ ῥηΐδι᾽ ἐστὶ θεῶν ἐρικυδέα δῶρα</p>
<p><a>Υ266</a> ἀνδράσι γε θνητοῖσι δαμήμεναι οὐδ᾽ ὑποείκειν.</p>
<p><a>Υ267</a> οὐδὲ τότ᾽ Αἰνείαο δαΐφρονος ὄβριμον ἔγχος</p>
<p><a>Υ268</a> ῥῆξε σάκος: χρυσὸς γὰρ ἐρύκακε, δῶρα θεοῖο:</p>
<p><a>Υ269</a> ἀλλὰ δύω μὲν ἔλασσε διὰ πτύχας, αἳ δ᾽ ἄρ᾽ ἔτι τρεῖς</p>
<p><a>Υ270</a> ἦσαν, ἐπεὶ πέντε πτύχας ἤλασε κυλλοποδίων,</p>
<p><a>Υ271</a> τὰς δύο χαλκείας, δύο δ᾽ ἔνδοθι κασσιτέροιο,</p>
<p><a>Υ272</a> τὴν δὲ μίαν χρυσῆν, τῇ ῥ᾽ ἔσχετο μείλινον ἔγχος.</p>
<p><a>Υ273</a> δεύτερος αὖτ᾽ Ἀχιλεὺς προΐει δολιχόσκιον ἔγχος,</p>
<p><a>Υ274</a> καὶ βάλεν Αἰνείαο κατ᾽ ἀσπίδα πάντοσ᾽ ἐΐσην</p>
<p><a>Υ275</a> ἄντυγ᾽ ὕπο πρώτην, ᾗ λεπτότατος θέε χαλκός,</p>
<p><a>Υ276</a> λεπτοτάτη δ᾽ ἐπέην ῥινὸς βοός: ἣ δὲ διὰ πρὸ</p>
<p><a>Υ277</a> Πηλιὰς ἤϊξεν μελίη, λάκε δ᾽ ἀσπὶς ὑπ᾽ αὐτῆς.</p>
<p><a>Υ278</a> Αἰνείας δ᾽ ἐάλη καὶ ἀπὸ ἕθεν ἀσπίδ᾽ ἀνέσχε</p>
<p><a>Υ279</a> δείσας: ἐγχείη δ᾽ ἄρ᾽ ὑπὲρ νώτου ἐνὶ γαίῃ</p>
<p><a>Υ280</a> ἔστη ἱεμένη, διὰ δ᾽ ἀμφοτέρους ἕλε κύκλους</p>
<p><a>Υ281</a> ἀσπίδος ἀμφιβρότης: ὃ δ᾽ ἀλευάμενος δόρυ μακρὸν</p>
<p><a>Υ282</a> ἔστη, κὰδ δ᾽ ἄχος οἱ χύτο μυρίον ὀφθαλμοῖσι,</p>
<p><a>Υ283</a> ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς</p>
<p><a>Υ284</a> ἐμμεμαὼς ἐπόρουσεν ἐρυσσάμενος ξίφος ὀξὺ</p>
<p><a>Υ285</a> σμερδαλέα ἰάχων: ὃ δὲ χερμάδιον λάβε χειρὶ</p>
<p><a>Υ286</a> Αἰνείας, μέγα ἔργον, ὃ οὐ δύο γ᾽ ἄνδρε φέροιεν,</p>
<p><a>Υ287</a> οἷοι νῦν βροτοί εἰσ᾽: ὃ δέ μιν ῥέα πάλλε καὶ οἶος.</p>
<p><a>Υ288</a> ἔνθά κεν Αἰνείας μὲν ἐπεσσύμενον βάλε πέτρῳ</p>
<p><a>Υ289</a> ἢ κόρυθ᾽ ἠὲ σάκος, τό οἱ ἤρκεσε λυγρὸν ὄλεθρον,</p>
<p><a>Υ290</a> τὸν δέ κε Πηλεΐδης σχεδὸν ἄορι θυμὸν ἀπηύρα,</p>
<p><a>Υ291</a> εἰ μὴ ἄρ᾽ ὀξὺ νόησε Ποσειδάων ἐνοσίχθων:</p>
<p><a>Υ292</a> αὐτίκα δ᾽ ἀθανάτοισι θεοῖς μετὰ μῦθον ἔειπεν:</p>
<p><a>Υ293</a> ὢ πόποι ἦ μοι ἄχος μεγαλήτορος Αἰνείαο,</p>
<p><a>Υ294</a> ὃς τάχα Πηλεΐωνι δαμεὶς Ἄϊδος δὲ κάτεισι</p>
<p><a>Υ295</a> πειθόμενος μύθοισιν Ἀπόλλωνος ἑκάτοιο</p>
<p><a>Υ296</a> νήπιος, οὐδέ τί οἱ χραισμήσει λυγρὸν ὄλεθρον.</p>
<p><a>Υ297</a> ἀλλὰ τί ἢ νῦν οὗτος ἀναίτιος ἄλγεα πάσχει</p>
<p><a>Υ298</a> μὰψ ἕνεκ᾽ ἀλλοτρίων ἀχέων, κεχαρισμένα δ᾽ αἰεὶ</p>
<p><a>Υ299</a> δῶρα θεοῖσι δίδωσι τοὶ οὐρανὸν εὐρὺν ἔχουσιν;</p>
<p><a>Υ300</a> ἀλλ᾽ ἄγεθ᾽ ἡμεῖς πέρ μιν ὑπὲκ θανάτου ἀγάγωμεν,</p>
<p><a>Υ301</a> μή πως καὶ Κρονίδης κεχολώσεται, αἴ κεν Ἀχιλλεὺς</p>
<p><a>Υ302</a> τόνδε κατακτείνῃ: μόριμον δέ οἵ ἐστ᾽ ἀλέασθαι,</p>
<p><a>Υ303</a> ὄφρα μὴ ἄσπερμος γενεὴ καὶ ἄφαντος ὄληται</p>
<p><a>Υ304</a> Δαρδάνου, ὃν Κρονίδης περὶ πάντων φίλατο παίδων</p>
<p><a>Υ305</a> οἳ ἕθεν ἐξεγένοντο γυναικῶν τε θνητάων.</p>
<p><a>Υ306</a> ἤδη γὰρ Πριάμου γενεὴν ἔχθηρε Κρονίων:</p>
<p><a>Υ307</a> νῦν δὲ δὴ Αἰνείαο βίη Τρώεσσιν ἀνάξει</p>
<p><a>Υ308</a> καὶ παίδων παῖδες, τοί κεν μετόπισθε γένωνται.</p>
<p><a>Υ309</a> τὸν δ᾽ ἠμείβετ᾽ ἔπειτα βοῶπις πότνια Ἥρη:</p>
<p><a>Υ310</a> ἐννοσίγαι᾽, αὐτὸς σὺ μετὰ φρεσὶ σῇσι νόησον</p>
<p><a>Υ311</a> Αἰνείαν ἤ κέν μιν ἐρύσσεαι ἦ κεν ἐάσῃς</p>
<p><a>Υ312</a> Πηλεΐδῃ Ἀχιλῆϊ δαμήμεναι, ἐσθλὸν ἐόντα.</p>
<p><a>Υ313</a> ἤτοι μὲν γὰρ νῶϊ πολέας ὠμόσσαμεν ὅρκους</p>
<p><a>Υ314</a> πᾶσι μετ᾽ ἀθανάτοισιν ἐγὼ καὶ Παλλὰς Ἀθήνη</p>
<p><a>Υ315</a> μή ποτ᾽ ἐπὶ Τρώεσσιν ἀλεξήσειν κακὸν ἦμαρ,</p>
<p><a>Υ316</a> μηδ᾽ ὁπότ᾽ ἂν Τροίη μαλερῷ πυρὶ πᾶσα δάηται</p>
<p><a>Υ317</a> καιομένη, καίωσι δ᾽ ἀρήϊοι υἷες Ἀχαιῶν.</p>
<p><a>Υ318</a> αὐτὰρ ἐπεὶ τό γ᾽ ἄκουσε Ποσειδάων ἐνοσίχθων,</p>
<p><a>Υ319</a> βῆ ῥ᾽ ἴμεν ἄν τε μάχην καὶ ἀνὰ κλόνον ἐγχειάων,</p>
<p><a>Υ320</a> ἷξε δ᾽ ὅθ᾽ Αἰνείας ἠδ᾽ ὃ κλυτὸς ἦεν Ἀχιλλεύς.</p>
<p><a>Υ321</a> αὐτίκα τῷ μὲν ἔπειτα κατ᾽ ὀφθαλμῶν χέεν ἀχλὺν</p>
<p><a>Υ322</a> Πηλεΐδῃ Ἀχιλῆϊ: ὃ δὲ μελίην εὔχαλκον</p>
<p><a>Υ323</a> ἀσπίδος ἐξέρυσεν μεγαλήτορος Αἰνείαο:</p>
<p><a>Υ324</a> καὶ τὴν μὲν προπάροιθε ποδῶν Ἀχιλῆος ἔθηκεν,</p>
<p><a>Υ325</a> Αἰνείαν δ᾽ ἔσσευεν ἀπὸ χθονὸς ὑψόσ᾽ ἀείρας.</p>
<p><a>Υ326</a> πολλὰς δὲ στίχας ἡρώων, πολλὰς δὲ καὶ ἵππων</p>
<p><a>Υ327</a> Αἰνείας ὑπερᾶλτο θεοῦ ἀπὸ χειρὸς ὀρούσας,</p>
<p><a>Υ328</a> ἷξε δ᾽ ἐπ᾽ ἐσχατιὴν πολυάϊκος πολέμοιο,</p>
<p><a>Υ329</a> ἔνθά τε Καύκωνες πόλεμον μέτα θωρήσσοντο.</p>
<p><a>Υ330</a> τῷ δὲ μάλ᾽ ἐγγύθεν ἦλθε Ποσειδάων ἐνοσίχθων,</p>
<p><a>Υ331</a> καί μιν φωνήσας ἔπεα πτερόεντα προσηύδα:</p>
<p><a>Υ332</a> Αἰνεία, τίς σ᾽ ὧδε θεῶν ἀτέοντα κελεύει</p>
<p><a>Υ333</a> ἀντία Πηλεΐωνος ὑπερθύμοιο μάχεσθαι,</p>
<p><a>Υ334</a> ὃς σεῦ ἅμα κρείσσων καὶ φίλτερος ἀθανάτοισιν;</p>
<p><a>Υ335</a> ἀλλ᾽ ἀναχωρῆσαι ὅτε κεν συμβλήσεαι αὐτῷ,</p>
<p><a>Υ336</a> μὴ καὶ ὑπὲρ μοῖραν δόμον Ἄϊδος εἰσαφίκηαι.</p>
<p><a>Υ337</a> αὐτὰρ ἐπεί κ᾽ Ἀχιλεὺς θάνατον καὶ πότμον ἐπίσπῃ,</p>
<p><a>Υ338</a> θαρσήσας δὴ ἔπειτα μετὰ πρώτοισι μάχεσθαι:</p>
<p><a>Υ339</a> οὐ μὲν γάρ τίς σ᾽ ἄλλος Ἀχαιῶν ἐξεναρίξει.</p>
<p><a>Υ340</a> ὣς εἰπὼν λίπεν αὐτόθ᾽, ἐπεὶ διεπέφραδε πάντα.</p>
<p><a>Υ341</a> αἶψα δ᾽ ἔπειτ᾽ Ἀχιλῆος ἀπ᾽ ὀφθαλμῶν σκέδασ᾽ ἀχλὺν</p>
<p><a>Υ342</a> θεσπεσίην: ὃ δ᾽ ἔπειτα μέγ᾽ ἔξιδεν ὀφθαλμοῖσιν,</p>
<p><a>Υ343</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Υ344</a> ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι:</p>
<p><a>Υ345</a> ἔγχος μὲν τόδε κεῖται ἐπὶ χθονός, οὐδέ τι φῶτα</p>
<p><a>Υ346</a> λεύσσω, τῷ ἐφέηκα κατακτάμεναι μενεαίνων.</p>
<p><a>Υ347</a> ἦ ῥα καὶ Αἰνείας φίλος ἀθανάτοισι θεοῖσιν</p>
<p><a>Υ348</a> ἦεν: ἀτάρ μιν ἔφην μὰψ αὔτως εὐχετάασθαι.</p>
<p><a>Υ349</a> ἐρρέτω: οὔ οἱ θυμὸς ἐμεῦ ἔτι πειρηθῆναι</p>
<p><a>Υ350</a> ἔσσεται, ὃς καὶ νῦν φύγεν ἄσμενος ἐκ θανάτοιο.</p>
<p><a>Υ351</a> ἀλλ᾽ ἄγε δὴ Δαναοῖσι φιλοπτολέμοισι κελεύσας</p>
<p><a>Υ352</a> τῶν ἄλλων Τρώων πειρήσομαι ἀντίος ἐλθών.</p>
<p><a>Υ353</a> ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:</p>
<p><a>Υ354</a> μηκέτι νῦν Τρώων ἑκὰς ἕστατε δῖοι Ἀχαιοί,</p>
<p><a>Υ355</a> ἀλλ᾽ ἄγ᾽ ἀνὴρ ἄντ᾽ ἀνδρὸς ἴτω, μεμάτω δὲ μάχεσθαι.</p>
<p><a>Υ356</a> ἀργαλέον δέ μοί ἐστι καὶ ἰφθίμῳ περ ἐόντι</p>
<p><a>Υ357</a> τοσσούσδ᾽ ἀνθρώπους ἐφέπειν καὶ πᾶσι μάχεσθαι:</p>
<p><a>Υ358</a> οὐδέ κ᾽ Ἄρης, ὅς περ θεὸς ἄμβροτος, οὐδέ κ᾽ Ἀθήνη</p>
<p><a>Υ359</a> τοσσῆσδ᾽ ὑσμίνης ἐφέποι στόμα καὶ πονέοιτο:</p>
<p><a>Υ360</a> ἀλλ᾽ ὅσσον μὲν ἐγὼ δύναμαι χερσίν τε ποσίν τε</p>
<p><a>Υ361</a> καὶ σθένει, οὔ μ᾽ ἔτι φημὶ μεθησέμεν οὐδ᾽ ἠβαιόν,</p>
<p><a>Υ362</a> ἀλλὰ μάλα στιχὸς εἶμι διαμπερές, οὐδέ τιν᾽ οἴω</p>
<p><a>Υ363</a> Τρώων χαιρήσειν, ὅς τις σχεδὸν ἔγχεος ἔλθῃ.</p>
<p><a>Υ364</a> ὣς φάτ᾽ ἐποτρύνων: Τρώεσσι δὲ φαίδιμος Ἕκτωρ</p>
<p><a>Υ365</a> κέκλεθ᾽ ὁμοκλήσας, φάτο δ᾽ ἴμεναι ἄντ᾽ Ἀχιλῆος:</p>
<p><a>Υ366</a> Τρῶες ὑπέρθυμοι μὴ δείδιτε Πηλεΐωνα.</p>
<p><a>Υ367</a> καί κεν ἐγὼ ἐπέεσσι καὶ ἀθανάτοισι μαχοίμην,</p>
<p><a>Υ368</a> ἔγχεϊ δ᾽ ἀργαλέον, ἐπεὶ ἦ πολὺ φέρτεροί εἰσιν.</p>
<p><a>Υ369</a> οὐδ᾽ Ἀχιλεὺς πάντεσσι τέλος μύθοις ἐπιθήσει,</p>
<p><a>Υ370</a> ἀλλὰ τὸ μὲν τελέει, τὸ δὲ καὶ μεσσηγὺ κολούει.</p>
<p><a>Υ371</a> τοῦ δ᾽ ἐγὼ ἀντίος εἶμι καὶ εἰ πυρὶ χεῖρας ἔοικεν,</p>
<p><a>Υ372</a> εἰ πυρὶ χεῖρας ἔοικε, μένος δ᾽ αἴθωνι σιδήρῳ.</p>
<p><a>Υ373</a> ὣς φάτ᾽ ἐποτρύνων, οἳ δ᾽ ἀντίοι ἔγχε᾽ ἄειραν</p>
<p><a>Υ374</a> Τρῶες: τῶν δ᾽ ἄμυδις μίχθη μένος, ὦρτο δ᾽ ἀϋτή.</p>
<p><a>Υ375</a> καὶ τότ᾽ ἄρ᾽ Ἕκτορα εἶπε παραστὰς Φοῖβος Ἀπόλλων:</p>
<p><a>Υ376</a> Ἕκτορ μηκέτι πάμπαν Ἀχιλλῆϊ προμάχιζε,</p>
<p><a>Υ377</a> ἀλλὰ κατὰ πληθύν τε καὶ ἐκ φλοίσβοιο δέδεξο,</p>
<p><a>Υ378</a> μή πώς σ᾽ ἠὲ βάλῃ ἠὲ σχεδὸν ἄορι τύψῃ.</p>
<p><a>Υ379</a> ὣς ἔφαθ᾽, Ἕκτωρ δ᾽ αὖτις ἐδύσετο οὐλαμὸν ἀνδρῶν</p>
<p><a>Υ380</a> ταρβήσας, ὅτ᾽ ἄκουσε θεοῦ ὄπα φωνήσαντος.</p>
<p><a>Υ381</a> ἐν δ᾽ Ἀχιλεὺς Τρώεσσι θόρε φρεσὶν εἱμένος ἀλκὴν</p>
<p><a>Υ382</a> σμερδαλέα ἰάχων, πρῶτον δ᾽ ἕλεν Ἰφιτίωνα</p>
<p><a>Υ383</a> ἐσθλὸν Ὀτρυντεΐδην πολέων ἡγήτορα λαῶν,</p>
<p><a>Υ384</a> ὃν νύμφη τέκε νηῒς Ὀτρυντῆϊ πτολιπόρθῳ</p>
<p><a>Υ385</a> Τμώλῳ ὕπο νιφόεντι Ὕδης ἐν πίονι δήμῳ:</p>
<p><a>Υ386</a> τὸν δ᾽ ἰθὺς μεμαῶτα βάλ᾽ ἔγχεϊ δῖος Ἀχιλλεὺς</p>
<p><a>Υ387</a> μέσσην κὰκ κεφαλήν: ἣ δ᾽ ἄνδιχα πᾶσα κεάσθη,</p>
<p><a>Υ388</a> δούπησεν δὲ πεσών, ὃ δ᾽ ἐπεύξατο δῖος Ἀχιλλεύς:</p>
<p><a>Υ389</a> κεῖσαι Ὀτρυντεΐδη πάντων ἐκπαγλότατ᾽ ἀνδρῶν:</p>
<p><a>Υ390</a> ἐνθάδε τοι θάνατος, γενεὴ δέ τοί ἐστ᾽ ἐπὶ λίμνῃ</p>
<p><a>Υ391</a> Γυγαίῃ, ὅθι τοι τέμενος πατρώϊόν ἐστιν</p>
<p><a>Υ392</a> Ὕλλῳ ἐπ᾽ ἰχθυόεντι καὶ Ἕρμῳ δινήεντι.</p>
<p><a>Υ393</a> ὣς ἔφατ᾽ εὐχόμενος, τὸν δὲ σκότος ὄσσε κάλυψε.</p>
<p><a>Υ394</a> τὸν μὲν Ἀχαιῶν ἵπποι ἐπισσώτροις δατέοντο</p>
<p><a>Υ395</a> πρώτῃ ἐν ὑσμίνῃ: ὃ δ᾽ ἐπ᾽ αὐτῷ Δημολέοντα</p>
<p><a>Υ396</a> ἐσθλὸν ἀλεξητῆρα μάχης Ἀντήνορος υἱὸν</p>
<p><a>Υ397</a> νύξε κατὰ κρόταφον, κυνέης διὰ χαλκοπαρῄου.</p>
<p><a>Υ398</a> οὐδ᾽ ἄρα χαλκείη κόρυς ἔσχεθεν, ἀλλὰ δι᾽ αὐτῆς</p>
<p><a>Υ399</a> αἰχμὴ ἱεμένη ῥῆξ᾽ ὀστέον, ἐγκέφαλος δὲ</p>
<p><a>Υ400</a> ἔνδον ἅπας πεπάλακτο: δάμασσε δέ μιν μεμαῶτα.</p>
<p><a>Υ401</a> Ἱπποδάμαντα δ᾽ ἔπειτα καθ᾽ ἵππων ἀΐξαντα</p>
<p><a>Υ402</a> πρόσθεν ἕθεν φεύγοντα μετάφρενον οὔτασε δουρί.</p>
<p><a>Υ403</a> αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος</p>
<p><a>Υ404</a> ἤρυγεν ἑλκόμενος Ἑλικώνιον ἀμφὶ ἄνακτα</p>
<p><a>Υ405</a> κούρων ἑλκόντων: γάνυται δέ τε τοῖς ἐνοσίχθων:</p>
<p><a>Υ406</a> ὣς ἄρα τόν γ᾽ ἐρυγόντα λίπ᾽ ὀστέα θυμὸς ἀγήνωρ:</p>
<p><a>Υ407</a> αὐτὰρ ὃ βῆ σὺν δουρὶ μετ᾽ ἀντίθεον Πολύδωρον</p>
<p><a>Υ408</a> Πριαμίδην. τὸν δ᾽ οὔ τι πατὴρ εἴασκε μάχεσθαι,</p>
<p><a>Υ409</a> οὕνεκά οἱ μετὰ παισὶ νεώτατος ἔσκε γόνοιο,</p>
<p><a>Υ410</a> καί οἱ φίλτατος ἔσκε, πόδεσσι δὲ πάντας ἐνίκα</p>
<p><a>Υ411</a> δὴ τότε νηπιέῃσι ποδῶν ἀρετὴν ἀναφαίνων</p>
<p><a>Υ412</a> θῦνε διὰ προμάχων, εἷος φίλον ὤλεσε θυμόν.</p>
<p><a>Υ413</a> τὸν βάλε μέσσον ἄκοντι ποδάρκης δῖος Ἀχιλλεὺς</p>
<p><a>Υ414</a> νῶτα παραΐσσοντος, ὅθι ζωστῆρος ὀχῆες</p>
<p><a>Υ415</a> χρύσειοι σύνεχον καὶ διπλόος ἤντετο θώρηξ:</p>
<p><a>Υ416</a> ἀντικρὺ δὲ διέσχε παρ᾽ ὀμφαλὸν ἔγχεος αἰχμή,</p>
<p><a>Υ417</a> γνὺξ δ᾽ ἔριπ᾽ οἰμώξας, νεφέλη δέ μιν ἀμφεκάλυψε</p>
<p><a>Υ418</a> κυανέη, προτὶ οἷ δ᾽ ἔλαβ᾽ ἔντερα χερσὶ λιασθείς.</p>
<p><a>Υ419</a> Ἕκτωρ δ᾽ ὡς ἐνόησε κασίγνητον Πολύδωρον</p>
<p><a>Υ420</a> ἔντερα χερσὶν ἔχοντα λιαζόμενον ποτὶ γαίη</p>
<p><a>Υ421</a> κάρ ῥά οἱ ὀφθαλμῶν κέχυτ᾽ ἀχλύς: οὐδ᾽ ἄρ᾽ ἔτ᾽ ἔτλη</p>
<p><a>Υ422</a> δηρὸν ἑκὰς στρωφᾶσθ᾽, ἀλλ᾽ ἀντίος ἦλθ᾽ Ἀχιλῆϊ</p>
<p><a>Υ423</a> ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς</p>
<p><a>Υ424</a> ὡς εἶδ᾽, ὣς ἀνεπᾶλτο, καὶ εὐχόμενος ἔπος ηὔδα:</p>
<p><a>Υ425</a> ἐγγὺς ἀνὴρ ὃς ἐμόν γε μάλιστ᾽ ἐσεμάσσατο θυμόν,</p>
<p><a>Υ426</a> ὅς μοι ἑταῖρον ἔπεφνε τετιμένον: οὐδ᾽ ἂν ἔτι δὴν</p>
<p><a>Υ427</a> ἀλλήλους πτώσσοιμεν ἀνὰ πτολέμοιο γεφύρας.</p>
<p><a>Υ428</a> ἦ, καὶ ὑπόδρα ἰδὼν προσεφώνεεν Ἕκτορα δῖον:</p>
<p><a>Υ429</a> ἆσσον ἴθ᾽ ὥς κεν θᾶσσον ὀλέθρου πείραθ᾽ ἵκηαι.</p>
<p><a>Υ430</a> τὸν δ᾽ οὐ ταρβήσας προσέφη κορυθαίολος Ἕκτωρ:</p>
<p><a>Υ431</a> Πηλεΐδη μὴ δὴ ἐπέεσσί με νηπύτιον ὣς</p>
<p><a>Υ432</a> ἔλπεο δειδίξεσθαι, ἐπεὶ σάφα οἶδα καὶ αὐτὸς</p>
<p><a>Υ433</a> ἠμὲν κερτομίας ἠδ᾽ αἴσυλα μυθήσασθαι.</p>
<p><a>Υ434</a> οἶδα δ᾽ ὅτι σὺ μὲν ἐσθλός, ἐγὼ δὲ σέθεν πολὺ χείρων.</p>
<p><a>Υ435</a> ἀλλ᾽ ἤτοι μὲν ταῦτα θεῶν ἐν γούνασι κεῖται,</p>
<p><a>Υ436</a> αἴ κέ σε χειρότερός περ ἐὼν ἀπὸ θυμὸν ἕλωμαι</p>
<p><a>Υ437</a> δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.</p>
<p><a>Υ438</a> ἦ ῥα, καὶ ἀμπεπαλὼν προΐει δόρυ, καὶ τό γ᾽ Ἀθήνη</p>
<p><a>Υ439</a> πνοιῇ Ἀχιλλῆος πάλιν ἔτραπε κυδαλίμοιο</p>
<p><a>Υ440</a> ἦκα μάλα ψύξασα: τὸ δ᾽ ἂψ ἵκεθ᾽ Ἕκτορα δῖον,</p>
<p><a>Υ441</a> αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς</p>
<p><a>Υ442</a> ἐμμεμαὼς ἐπόρουσε κατακτάμεναι μενεαίνων,</p>
<p><a>Υ443</a> σμερδαλέα ἰάχων: τὸν δ᾽ ἐξήρπαξεν Ἀπόλλων</p>
<p><a>Υ444</a> ῥεῖα μάλ᾽ ὥς τε θεός, ἐκάλυψε δ᾽ ἄρ᾽ ἠέρι πολλῇ.</p>
<p><a>Υ445</a> τρὶς μὲν ἔπειτ᾽ ἐπόρουσε ποδάρκης δῖος Ἀχιλλεὺς</p>
<p><a>Υ446</a> ἔγχεϊ χαλκείῳ, τρὶς δ᾽ ἠέρα τύψε βαθεῖαν.</p>
<p><a>Υ447</a> ἀλλ᾽ ὅτε δὴ τὸ τέταρτον ἐπέσσυτο δαίμονι ἶσος,</p>
<p><a>Υ448</a> δεινὰ δ᾽ ὁμοκλήσας ἔπεα πτερόεντα προσηύδα:</p>
<p><a>Υ449</a> ἐξ αὖ νῦν ἔφυγες θάνατον κύον: ἦ τέ τοι ἄγχι</p>
<p><a>Υ450</a> ἦλθε κακόν: νῦν αὖτέ σ᾽ ἐρύσατο Φοῖβος Ἀπόλλων,</p>
<p><a>Υ451</a> ᾧ μέλλεις εὔχεσθαι ἰὼν ἐς δοῦπον ἀκόντων.</p>
<p><a>Υ452</a> ἦ θήν σ᾽ ἐξανύω γε καὶ ὕστερον ἀντιβολήσας,</p>
<p><a>Υ453</a> εἴ πού τις καὶ ἔμοιγε θεῶν ἐπιτάρροθός ἐστι.</p>
<p><a>Υ454</a> νῦν αὖ τοὺς ἄλλους ἐπιείσομαι, ὅν κε κιχείω.</p>
<p><a>Υ455</a> ὣς εἰπὼν Δρύοπ᾽ οὖτα κατ᾽ αὐχένα μέσσον ἄκοντι:</p>
<p><a>Υ456</a> ἤριπε δὲ προπάροιθε ποδῶν: ὃ δὲ τὸν μὲν ἔασε,</p>
<p><a>Υ457</a> Δημοῦχον δὲ Φιλητορίδην ἠΰν τε μέγαν τε</p>
<p><a>Υ458</a> κὰγ γόνυ δουρὶ βαλὼν ἠρύκακε. τὸν μὲν ἔπειτα</p>
<p><a>Υ459</a> οὐτάζων ξίφεϊ μεγάλῳ ἐξαίνυτο θυμόν:</p>
<p><a>Υ460</a> αὐτὰρ ὃ Λαόγονον καὶ Δάρδανον υἷε Βίαντος</p>
<p><a>Υ461</a> ἄμφω ἐφορμηθεὶς ἐξ ἵππων ὦσε χαμᾶζε,</p>
<p><a>Υ462</a> τὸν μὲν δουρὶ βαλών, τὸν δὲ σχεδὸν ἄορι τύψας.</p>
<p><a>Υ463</a> Τρῶα δ᾽ Ἀλαστορίδην, ὃ μὲν ἀντίος ἤλυθε γούνων,</p>
<p><a>Υ464</a> εἴ πώς εὑ πεφίδοιτο λαβὼν καὶ ζωὸν ἀφείη</p>
<p><a>Υ465</a> μηδὲ κατακτείνειεν ὁμηλικίην ἐλεήσας,</p>
<p><a>Υ466</a> νήπιος, οὐδὲ τὸ ᾔδη ὃ οὐ πείσεσθαι ἔμελλεν:</p>
<p><a>Υ467</a> οὐ γάρ τι γλυκύθυμος ἀνὴρ ἦν οὐδ᾽ ἀγανόφρων,</p>
<p><a>Υ468</a> ἀλλὰ μάλ᾽ ἐμμεμαώς: ὃ μὲν ἥπτετο χείρεσι γούνων</p>
<p><a>Υ469</a> ἱέμενος λίσσεσθ᾽, ὃ δὲ φασγάνῳ οὖτα καθ᾽ ἧπαρ:</p>
<p><a>Υ470</a> ἐκ δέ οἱ ἧπαρ ὄλισθεν, ἀτὰρ μέλαν αἷμα κατ᾽ αὐτοῦ</p>
<p><a>Υ471</a> κόλπον ἐνέπλησεν: τὸν δὲ σκότος ὄσσε κάλυψε</p>
<p><a>Υ472</a> θυμοῦ δευόμενον: ὃ δὲ Μούλιον οὖτα παραστὰς</p>
<p><a>Υ473</a> δουρὶ κατ᾽ οὖς: εἶθαρ δὲ δι᾽ οὔατος ἦλθ᾽ ἑτέροιο</p>
<p><a>Υ474</a> αἰχμὴ χαλκείη: ὃ δ᾽ Ἀγήνορος υἱὸν Ἔχεκλον</p>
<p><a>Υ475</a> μέσσην κὰκ κεφαλὴν ξίφει ἤλασε κωπήεντι,</p>
<p><a>Υ476</a> πᾶν δ᾽ ὑπεθερμάνθη ξίφος αἵματι: τὸν δὲ κατ᾽ ὄσσε</p>
<p><a>Υ477</a> ἔλλαβε πορφύρεος θάνατος καὶ μοῖρα κραταιή.</p>
<p><a>Υ478</a> Δευκαλίωνα δ᾽ ἔπειθ᾽, ἵνα τε ξυνέχουσι τένοντες</p>
<p><a>Υ479</a> ἀγκῶνος, τῇ τόν γε φίλης διὰ χειρὸς ἔπειρεν</p>
<p><a>Υ480</a> αἰχμῇ χαλκείῃ: ὃ δέ μιν μένε χεῖρα βαρυνθεὶς</p>
<p><a>Υ481</a> πρόσθ᾽ ὁρόων θάνατον: ὃ δὲ φασγάνῳ αὐχένα θείνας</p>
<p><a>Υ482</a> τῆλ᾽ αὐτῇ πήληκι κάρη βάλε: μυελὸς αὖτε</p>
<p><a>Υ483</a> σφονδυλίων ἔκπαλθ᾽, ὃ δ᾽ ἐπὶ χθονὶ κεῖτο τανυσθείς.</p>
<p><a>Υ484</a> αὐτὰρ ὃ βῆ ῥ᾽ ἰέναι μετ᾽ ἀμύμονα Πείρεω υἱὸν</p>
<p><a>Υ485</a> Ῥίγμον, ὃς ἐκ Θρῄκης ἐριβώλακος εἰληλούθει:</p>
<p><a>Υ486</a> τὸν βάλε μέσσον ἄκοντι, πάγη δ᾽ ἐν νηδύϊ χαλκός,</p>
<p><a>Υ487</a> ἤριπε δ᾽ ἐξ ὀχέων: ὃ δ᾽ Ἀρηΐθοον θεράποντα</p>
<p><a>Υ488</a> ἂψ ἵππους στρέψαντα μετάφρενον ὀξέϊ δουρὶ</p>
<p><a>Υ489</a> νύξ᾽, ἀπὸ δ᾽ ἅρματος ὦσε: κυκήθησαν δέ οἱ ἵπποι.</p>
<p><a>Υ490</a> ὡς δ᾽ ἀναμαιμάει βαθέ᾽ ἄγκεα θεσπιδαὲς πῦρ</p>
<p><a>Υ491</a> οὔρεος ἀζαλέοιο, βαθεῖα δὲ καίεται ὕλη,</p>
<p><a>Υ492</a> πάντῃ τε κλονέων ἄνεμος φλόγα εἰλυφάζει,</p>
<p><a>Υ493</a> ὣς ὅ γε πάντῃ θῦνε σὺν ἔγχεϊ δαίμονι ἶσος</p>
<p><a>Υ494</a> κτεινομένους ἐφέπων: ῥέε δ᾽ αἵματι γαῖα μέλαινα.</p>
<p><a>Υ495</a> ὡς δ᾽ ὅτε τις ζεύξῃ βόας ἄρσενας εὐρυμετώπους</p>
<p><a>Υ496</a> τριβέμεναι κρῖ λευκὸν ἐϋκτιμένῃ ἐν ἀλωῇ,</p>
<p><a>Υ497</a> ῥίμφά τε λέπτ᾽ ἐγένοντο βοῶν ὑπὸ πόσσ᾽ ἐριμύκων,</p>
<p><a>Υ498</a> ὣς ὑπ᾽ Ἀχιλλῆος μεγαθύμου μώνυχες ἵπποι</p>
<p><a>Υ499</a> στεῖβον ὁμοῦ νέκυάς τε καὶ ἀσπίδας: αἵματι δ᾽ ἄξων</p>
<p><a>Υ500</a> νέρθεν ἅπας πεπάλακτο καὶ ἄντυγες αἳ περὶ δίφρον,</p>
<p><a>Υ501</a> ἃς ἄρ᾽ ἀφ᾽ ἱππείων ὁπλέων ῥαθάμιγγες ἔβαλλον</p>
<p><a>Υ502</a> αἵ τ᾽ ἀπ᾽ ἐπισσώτρων: ὃ δὲ ἵετο κῦδος ἀρέσθαι</p>
<p><a>Υ503</a> Πηλεΐδης, λύθρῳ δὲ παλάσσετο χεῖρας ἀάπτους.</p>
<h4 class="C2">Book 21</h4><p><a>Φ1</a> ἀλλ᾽ ὅτε δὴ πόρον ἷξον ἐϋρρεῖος ποταμοῖο</p>
<p><a>Φ2</a> Ξάνθου δινήεντος, ὃν ἀθάνατος τέκετο Ζεύς,</p>
<p><a>Φ3</a> ἔνθα διατμήξας τοὺς μὲν πεδίον δὲ δίωκε</p>
<p><a>Φ4</a> πρὸς πόλιν, ᾗ περ Ἀχαιοὶ ἀτυζόμενοι φοβέοντο</p>
<p><a>Φ5</a> ἤματι τῷ προτέρῳ, ὅτε μαίνετο φαίδιμος Ἕκτωρ:</p>
<p><a>Φ6</a> τῇ ῥ᾽ οἵ γε προχέοντο πεφυζότες, ἠέρα δ᾽ Ἥρη</p>
<p><a>Φ7</a> πίτνα πρόσθε βαθεῖαν ἐρυκέμεν: ἡμίσεες δὲ</p>
<p><a>Φ8</a> ἐς ποταμὸν εἰλεῦντο βαθύρροον ἀργυροδίνην,</p>
<p><a>Φ9</a> ἐν δ᾽ ἔπεσον μεγάλῳ πατάγῳ, βράχε δ᾽ αἰπὰ ῥέεθρα,</p>
<p><a>Φ10</a> ὄχθαι δ᾽ ἀμφὶ περὶ μεγάλ᾽ ἴαχον: οἳ δ᾽ ἀλαλητῷ</p>
<p><a>Φ11</a> ἔννεον ἔνθα καὶ ἔνθα ἑλισσόμενοι περὶ δίνας.</p>
<p><a>Φ12</a> ὡς δ᾽ ὅθ᾽ ὑπὸ ῥιπῆς πυρὸς ἀκρίδες ἠερέθονται</p>
<p><a>Φ13</a> φευγέμεναι ποταμὸν δέ: τὸ δὲ φλέγει ἀκάματον πῦρ</p>
<p><a>Φ14</a> ὄρμενον ἐξαίφνης, ταὶ δὲ πτώσσουσι καθ᾽ ὕδωρ:</p>
<p><a>Φ15</a> ὣς ὑπ᾽ Ἀχιλλῆος Ξάνθου βαθυδινήεντος</p>
<p><a>Φ16</a> πλῆτο ῥόος κελάδων ἐπιμὶξ ἵππων τε καὶ ἀνδρῶν.</p>
<p><a>Φ17</a> αὐτὰρ ὃ διογενὴς δόρυ μὲν λίπεν αὐτοῦ ἐπ᾽ ὄχθῃ</p>
<p><a>Φ18</a> κεκλιμένον μυρίκῃσιν, ὃ δ᾽ ἔσθορε δαίμονι ἶσος</p>
<p><a>Φ19</a> φάσγανον οἶον ἔχων, κακὰ δὲ φρεσὶ μήδετο ἔργα,</p>
<p><a>Φ20</a> τύπτε δ᾽ ἐπιστροφάδην: τῶν δὲ στόνος ὄρνυτ᾽ ἀεικὴς</p>
<p><a>Φ21</a> ἄορι θεινομένων, ἐρυθαίνετο δ᾽ αἵματι ὕδωρ.</p>
<p><a>Φ22</a> ὡς δ᾽ ὑπὸ δελφῖνος μεγακήτεος ἰχθύες ἄλλοι</p>
<p><a>Φ23</a> φεύγοντες πιμπλᾶσι μυχοὺς λιμένος εὐόρμου</p>
<p><a>Φ24</a> δειδιότες: μάλα γάρ τε κατεσθίει ὅν κε λάβῃσιν:</p>
<p><a>Φ25</a> ὣς Τρῶες ποταμοῖο κατὰ δεινοῖο ῥέεθρα</p>
<p><a>Φ26</a> πτῶσσον ὑπὸ κρημνούς. ὃ δ᾽ ἐπεὶ κάμε χεῖρας ἐναίρων,</p>
<p><a>Φ27</a> ζωοὺς ἐκ ποταμοῖο δυώδεκα λέξατο κούρους</p>
<p><a>Φ28</a> ποινὴν Πατρόκλοιο Μενοιτιάδαο θανόντος:</p>
<p><a>Φ29</a> τοὺς ἐξῆγε θύραζε τεθηπότας ἠΰτε νεβρούς,</p>
<p><a>Φ30</a> δῆσε δ᾽ ὀπίσσω χεῖρας ἐϋτμήτοισιν ἱμᾶσι,</p>
<p><a>Φ31</a> τοὺς αὐτοὶ φορέεσκον ἐπὶ στρεπτοῖσι χιτῶσι,</p>
<p><a>Φ32</a> δῶκε δ᾽ ἑταίροισιν κατάγειν κοίλας ἐπὶ νῆας.</p>
<p><a>Φ33</a> αὐτὰρ ὃ ἂψ ἐπόρουσε δαϊζέμεναι μενεαίνων.</p>
<p><a>Φ34</a> ἔνθ᾽ υἷι Πριάμοιο συνήντετο Δαρδανίδαο</p>
<p><a>Φ35</a> ἐκ ποταμοῦ φεύγοντι Λυκάονι, τόν ῥά ποτ᾽ αὐτὸς</p>
<p><a>Φ36</a> ἦγε λαβὼν ἐκ πατρὸς ἀλωῆς οὐκ ἐθέλοντα</p>
<p><a>Φ37</a> ἐννύχιος προμολών: ὃ δ᾽ ἐρινεὸν ὀξέϊ χαλκῷ</p>
<p><a>Φ38</a> τάμνε νέους ὄρπηκας, ἵν᾽ ἅρματος ἄντυγες εἶεν:</p>
<p><a>Φ39</a> τῷ δ᾽ ἄρ᾽ ἀνώϊστον κακὸν ἤλυθε δῖος Ἀχιλλεύς.</p>
<p><a>Φ40</a> καὶ τότε μέν μιν Λῆμνον ἐϋκτιμένην ἐπέρασσε</p>
<p><a>Φ41</a> νηυσὶν ἄγων, ἀτὰρ υἱὸς Ἰήσονος ὦνον ἔδωκε:</p>
<p><a>Φ42</a> κεῖθεν δὲ ξεῖνός μιν ἐλύσατο πολλὰ δ᾽ ἔδωκεν</p>
<p><a>Φ43</a> Ἴμβριος Ἠετίων, πέμψεν δ᾽ ἐς δῖαν Ἀρίσβην:</p>
<p><a>Φ44</a> ἔνθεν ὑπεκπροφυγὼν πατρώϊον ἵκετο δῶμα.</p>
<p><a>Φ45</a> ἕνδεκα δ᾽ ἤματα θυμὸν ἐτέρπετο οἷσι φίλοισιν</p>
<p><a>Φ46</a> ἐλθὼν ἐκ Λήμνοιο: δυωδεκάτῃ δέ μιν αὖτις</p>
<p><a>Φ47</a> χερσὶν Ἀχιλλῆος θεὸς ἔμβαλεν, ὅς μιν ἔμελλε</p>
<p><a>Φ48</a> πέμψειν εἰς Ἀΐδαο καὶ οὐκ ἐθέλοντα νέεσθαι.</p>
<p><a>Φ49</a> τὸν δ᾽ ὡς οὖν ἐνόησε ποδάρκης δῖος Ἀχιλλεὺς</p>
<p><a>Φ50</a> γυμνὸν ἄτερ κόρυθός τε καὶ ἀσπίδος, οὐδ᾽ ἔχεν ἔγχος,</p>
<p><a>Φ51</a> ἀλλὰ τὰ μέν ῥ᾽ ἀπὸ πάντα χαμαὶ βάλε: τεῖρε γὰρ ἱδρὼς</p>
<p><a>Φ52</a> φεύγοντ᾽ ἐκ ποταμοῦ, κάματος δ᾽ ὑπὸ γούνατ᾽ ἐδάμνα:</p>
<p><a>Φ53</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Φ54</a> ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι:</p>
<p><a>Φ55</a> ἦ μάλα δὴ Τρῶες μεγαλήτορες οὕς περ ἔπεφνον</p>
<p><a>Φ56</a> αὖτις ἀναστήσονται ὑπὸ ζόφου ἠερόεντος,</p>
<p><a>Φ57</a> οἷον δὴ καὶ ὅδ᾽ ἦλθε φυγὼν ὕπο νηλεὲς ἦμαρ</p>
<p><a>Φ58</a> Λῆμνον ἐς ἠγαθέην πεπερημένος: οὐδέ μιν ἔσχε</p>
<p><a>Φ59</a> πόντος ἁλὸς πολιῆς, ὃ πολέας ἀέκοντας ἐρύκει.</p>
<p><a>Φ60</a> ἀλλ᾽ ἄγε δὴ καὶ δουρὸς ἀκωκῆς ἡμετέροιο</p>
<p><a>Φ61</a> γεύσεται, ὄφρα ἴδωμαι ἐνὶ φρεσὶν ἠδὲ δαείω</p>
<p><a>Φ62</a> ἢ ἄρ᾽ ὁμῶς καὶ κεῖθεν ἐλεύσεται, ἦ μιν ἐρύξει</p>
<p><a>Φ63</a> γῆ φυσίζοος, ἥ τε κατὰ κρατερόν περ ἐρύκει.</p>
<p><a>Φ64</a> ὣς ὅρμαινε μένων: ὃ δέ οἱ σχεδὸν ἦλθε τεθηπὼς</p>
<p><a>Φ65</a> γούνων ἅψασθαι μεμαώς, περὶ δ᾽ ἤθελε θυμῷ</p>
<p><a>Φ66</a> ἐκφυγέειν θάνατόν τε κακὸν καὶ κῆρα μέλαιναν.</p>
<p><a>Φ67</a> ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς</p>
<p><a>Φ68</a> οὐτάμεναι μεμαώς, ὃ δ᾽ ὑπέδραμε καὶ λάβε γούνων</p>
<p><a>Φ69</a> κύψας: ἐγχείη δ᾽ ἄρ᾽ ὑπὲρ νώτου ἐνὶ γαίῃ</p>
<p><a>Φ70</a> ἔστη ἱεμένη χροὸς ἄμεναι ἀνδρομέοιο.</p>
<p><a>Φ71</a> αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,</p>
<p><a>Φ72</a> τῇ δ᾽ ἑτέρῃ ἔχεν ἔγχος ἀκαχμένον οὐδὲ μεθίει:</p>
<p><a>Φ73</a> καί μιν φωνήσας ἔπεα πτερόεντα προσηύδα:</p>
<p><a>Φ74</a> γουνοῦμαι σ᾽ Ἀχιλεῦ: σὺ δέ μ᾽ αἴδεο καί μ᾽ ἐλέησον:</p>
<p><a>Φ75</a> ἀντί τοί εἰμ᾽ ἱκέταο διοτρεφὲς αἰδοίοιο:</p>
<p><a>Φ76</a> πὰρ γὰρ σοὶ πρώτῳ πασάμην Δημήτερος ἀκτὴν</p>
<p><a>Φ77</a> ἤματι τῷ ὅτε μ᾽ εἷλες ἐϋκτιμένῃ ἐν ἀλωῇ,</p>
<p><a>Φ78</a> καί μ᾽ ἐπέρασσας ἄνευθεν ἄγων πατρός τε φίλων τε</p>
<p><a>Φ79</a> Λῆμνον ἐς ἠγαθέην, ἑκατόμβοιον δέ τοι ἦλφον.</p>
<p><a>Φ80</a> νῦν δὲ λύμην τρὶς τόσσα πορών: ἠὼς δέ μοί ἐστιν</p>
<p><a>Φ81</a> ἥδε δυωδεκάτη, ὅτ᾽ ἐς Ἴλιον εἰλήλουθα</p>
<p><a>Φ82</a> πολλὰ παθών: νῦν αὖ με τεῇς ἐν χερσὶν ἔθηκε</p>
<p><a>Φ83</a> μοῖρ᾽ ὀλοή: μέλλω που ἀπεχθέσθαι Διὶ πατρί,</p>
<p><a>Φ84</a> ὅς με σοὶ αὖτις δῶκε: μινυνθάδιον δέ με μήτηρ</p>
<p><a>Φ85</a> γείνατο Λαοθόη θυγάτηρ Ἄλταο γέροντος</p>
<p><a>Φ86</a> Ἄλτεω, ὃς Λελέγεσσι φιλοπτολέμοισιν ἀνάσσει</p>
<p><a>Φ87</a> Πήδασον αἰπήεσσαν ἔχων ἐπὶ Σατνιόεντι.</p>
<p><a>Φ88</a> τοῦ δ᾽ ἔχε θυγατέρα Πρίαμος, πολλὰς δὲ καὶ ἄλλας:</p>
<p><a>Φ89</a> τῆς δὲ δύω γενόμεσθα, σὺ δ᾽ ἄμφω δειροτομήσεις,</p>
<p><a>Φ90</a> ἤτοι τὸν πρώτοισι μετὰ πρυλέεσσι δάμασσας</p>
<p><a>Φ91</a> ἀντίθεον Πολύδωρον, ἐπεὶ βάλες ὀξέϊ δουρί:</p>
<p><a>Φ92</a> νῦν δὲ δὴ ἐνθάδ᾽ ἐμοὶ κακὸν ἔσσεται: οὐ γὰρ ὀΐω</p>
<p><a>Φ93</a> σὰς χεῖρας φεύξεσθαι, ἐπεί ῥ᾽ ἐπέλασσέ γε δαίμων.</p>
<p><a>Φ94</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσι:</p>
<p><a>Φ95</a> μή με κτεῖν᾽, ἐπεὶ οὐχ ὁμογάστριος Ἕκτορός εἰμι,</p>
<p><a>Φ96</a> ὅς τοι ἑταῖρον ἔπεφνεν ἐνηέα τε κρατερόν τε.</p>
<p><a>Φ97</a> ὣς ἄρα μιν Πριάμοιο προσηύδα φαίδιμος υἱὸς</p>
<p><a>Φ98</a> λισσόμενος ἐπέεσσιν, ἀμείλικτον δ᾽ ὄπ᾽ ἄκουσε:</p>
<p><a>Φ99</a> νήπιε μή μοι ἄποινα πιφαύσκεο μηδ᾽ ἀγόρευε:</p>
<p><a>Φ100</a> πρὶν μὲν γὰρ Πάτροκλον ἐπισπεῖν αἴσιμον ἦμαρ</p>
<p><a>Φ101</a> τόφρά τί μοι πεφιδέσθαι ἐνὶ φρεσὶ φίλτερον ἦεν</p>
<p><a>Φ102</a> Τρώων, καὶ πολλοὺς ζωοὺς ἕλον ἠδ᾽ ἐπέρασσα:</p>
<p><a>Φ103</a> νῦν δ᾽ οὐκ ἔσθ᾽ ὅς τις θάνατον φύγῃ ὅν κε θεός γε</p>
<p><a>Φ104</a> Ἰλίου προπάροιθεν ἐμῇς ἐν χερσὶ βάλῃσι</p>
<p><a>Φ105</a> καὶ πάντων Τρώων, περὶ δ᾽ αὖ Πριάμοιό γε παίδων.</p>
<p><a>Φ106</a> ἀλλὰ φίλος θάνε καὶ σύ: τί ἦ ὀλοφύρεαι οὕτως;</p>
<p><a>Φ107</a> κάτθανε καὶ Πάτροκλος, ὅ περ σέο πολλὸν ἀμείνων.</p>
<p><a>Φ108</a> οὐχ ὁράᾳς οἷος καὶ ἐγὼ καλός τε μέγας τε;</p>
<p><a>Φ109</a> πατρὸς δ᾽ εἴμ᾽ ἀγαθοῖο, θεὰ δέ με γείνατο μήτηρ:</p>
<p><a>Φ110</a> ἀλλ᾽ ἔπι τοι καὶ ἐμοὶ θάνατος καὶ μοῖρα κραταιή:</p>
<p><a>Φ111</a> ἔσσεται ἢ ἠὼς ἢ δείλη ἢ μέσον ἦμαρ</p>
<p><a>Φ112</a> ὁππότε τις καὶ ἐμεῖο Ἄρῃ ἐκ θυμὸν ἕληται</p>
<p><a>Φ113</a> ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.</p>
<p><a>Φ114</a> ὣς φάτο, τοῦ δ᾽ αὐτοῦ λύτο γούνατα καὶ φίλον ἦτορ:</p>
<p><a>Φ115</a> ἔγχος μέν ῥ᾽ ἀφέηκεν, ὃ δ᾽ ἕζετο χεῖρε πετάσσας</p>
<p><a>Φ116</a> ἀμφοτέρας: Ἀχιλεὺς δὲ ἐρυσσάμενος ξίφος ὀξὺ</p>
<p><a>Φ117</a> τύψε κατὰ κληῗδα παρ᾽ αὐχένα, πᾶν δέ οἱ εἴσω</p>
<p><a>Φ118</a> δῦ ξίφος ἄμφηκες: ὃ δ᾽ ἄρα πρηνὴς ἐπὶ γαίῃ</p>
<p><a>Φ119</a> κεῖτο ταθείς, ἐκ δ᾽ αἷμα μέλαν ῥέε, δεῦε δὲ γαῖαν.</p>
<p><a>Φ120</a> τὸν δ᾽ Ἀχιλεὺς ποταμὸν δὲ λαβὼν ποδὸς ἧκε φέρεσθαι,</p>
<p><a>Φ121</a> καί οἱ ἐπευχόμενος ἔπεα πτερόεντ᾽ ἀγόρευεν:</p>
<p><a>Φ122</a> ἐνταυθοῖ νῦν κεῖσο μετ᾽ ἰχθύσιν, οἵ σ᾽ ὠτειλὴν</p>
<p><a>Φ123</a> αἷμ᾽ ἀπολιχμήσονται ἀκηδέες: οὐδέ σε μήτηρ</p>
<p><a>Φ124</a> ἐνθεμένη λεχέεσσι γοήσεται, ἀλλὰ Σκάμανδρος</p>
<p><a>Φ125</a> οἴσει δινήεις εἴσω ἁλὸς εὐρέα κόλπον:</p>
<p><a>Φ126</a> θρῴσκων τις κατὰ κῦμα μέλαιναν φρῖχ᾽ ὑπαΐξει</p>
<p><a>Φ127</a> ἰχθύς, ὅς κε φάγῃσι Λυκάονος ἀργέτα δημόν.</p>
<p><a>Φ128</a> φθείρεσθ᾽ εἰς ὅ κεν ἄστυ κιχείομεν Ἰλίου ἱρῆς</p>
<p><a>Φ129</a> ὑμεῖς μὲν φεύγοντες, ἐγὼ δ᾽ ὄπιθεν κεραΐζων.</p>
<p><a>Φ130</a> οὐδ᾽ ὑμῖν ποταμός περ ἐΰρροος ἀργυροδίνης</p>
<p><a>Φ131</a> ἀρκέσει, ᾧ δὴ δηθὰ πολέας ἱερεύετε ταύρους,</p>
<p><a>Φ132</a> ζωοὺς δ᾽ ἐν δίνῃσι καθίετε μώνυχας ἵππους.</p>
<p><a>Φ133</a> ἀλλὰ καὶ ὧς ὀλέεσθε κακὸν μόρον, εἰς ὅ κε πάντες</p>
<p><a>Φ134</a> τίσετε Πατρόκλοιο φόνον καὶ λοιγὸν Ἀχαιῶν,</p>
<p><a>Φ135</a> οὓς ἐπὶ νηυσὶ θοῇσιν ἐπέφνετε νόσφιν ἐμεῖο.</p>
<p><a>Φ136</a> ὣς ἄρ᾽ ἔφη, ποταμὸς δὲ χολώσατο κηρόθι μᾶλλον,</p>
<p><a>Φ137</a> ὅρμηνεν δ᾽ ἀνὰ θυμὸν ὅπως παύσειε πόνοιο</p>
<p><a>Φ138</a> δῖον Ἀχιλλῆα, Τρώεσσι δὲ λοιγὸν ἀλάλκοι.</p>
<p><a>Φ139</a> τόφρα δὲ Πηλέος υἱὸς ἔχων δολιχόσκιον ἔγχος</p>
<p><a>Φ140</a> Ἀστεροπαίῳ ἐπᾶλτο κατακτάμεναι μενεαίνων</p>
<p><a>Φ141</a> υἱέϊ Πηλεγόνος: τὸν δ᾽ Ἀξιὸς εὐρυρέεθρος</p>
<p><a>Φ142</a> γείνατο καὶ Περίβοια Ἀκεσσαμενοῖο θυγατρῶν</p>
<p><a>Φ143</a> πρεσβυτάτη: τῇ γάρ ῥα μίγη ποταμὸς βαθυδίνης.</p>
<p><a>Φ144</a> τῷ ῥ᾽ Ἀχιλεὺς ἐπόρουσεν, ὃ δ᾽ ἀντίος ἐκ ποταμοῖο</p>
<p><a>Φ145</a> ἔστη ἔχων δύο δοῦρε: μένος δέ οἱ ἐν φρεσὶ θῆκε</p>
<p><a>Φ146</a> Ξάνθος, ἐπεὶ κεχόλωτο δαϊκταμένων αἰζηῶν,</p>
<p><a>Φ147</a> τοὺς Ἀχιλεὺς ἐδάϊζε κατὰ ῥόον οὐδ᾽ ἐλέαιρεν.</p>
<p><a>Φ148</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Φ149</a> τὸν πρότερος προσέειπε ποδάρκης δῖος Ἀχιλλεύς:</p>
<p><a>Φ150</a> τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;</p>
<p><a>Φ151</a> δυστήνων δέ τε παῖδες ἐμῷ μένει ἀντιόωσι.</p>
<p><a>Φ152</a> τὸν δ᾽ αὖ Πηλεγόνος προσεφώνεε φαίδιμος υἱός:</p>
<p><a>Φ153</a> Πηλεΐδη μεγάθυμε τί ἦ γενεὴν ἐρεείνεις;</p>
<p><a>Φ154</a> εἴμ᾽ ἐκ Παιονίης ἐριβώλου τηλόθ᾽ ἐούσης</p>
<p><a>Φ155</a> Παίονας ἄνδρας ἄγων δολιχεγχέας: ἥδε δέ μοι νῦν</p>
<p><a>Φ156</a> ἠὼς ἑνδεκάτη ὅτε Ἴλιον εἰλήλουθα.</p>
<p><a>Φ157</a> αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος</p>
<p><a>Φ158</a> Ἀξιοῦ, ὃς κάλλιστον ὕδωρ ἐπὶ γαῖαν ἵησιν,</p>
<p><a>Φ159</a> ὃς τέκε Πηλεγόνα κλυτὸν ἔγχεϊ: τὸν δ᾽ ἐμέ φασι</p>
<p><a>Φ160</a> γείνασθαι: νῦν αὖτε μαχώμεθα φαίδιμ᾽ Ἀχιλλεῦ.</p>
<p><a>Φ161</a> ὣς φάτ᾽ ἀπειλήσας, ὃ δ᾽ ἀνέσχετο δῖος Ἀχιλλεὺς</p>
<p><a>Φ162</a> Πηλιάδα μελίην: ὃ δ᾽ ἁμαρτῇ δούρασιν ἀμφὶς</p>
<p><a>Φ163</a> ἥρως Ἀστεροπαῖος, ἐπεὶ περιδέξιος ἦεν.</p>
<p><a>Φ164</a> καί ῥ᾽ ἑτέρῳ μὲν δουρὶ σάκος βάλεν, οὐδὲ διὰ πρὸ</p>
<p><a>Φ165</a> ῥῆξε σάκος: χρυσὸς γὰρ ἐρύκακε δῶρα θεοῖο:</p>
<p><a>Φ166</a> τῷ δ᾽ ἑτέρῳ μιν πῆχυν ἐπιγράβδην βάλε χειρὸς</p>
<p><a>Φ167</a> δεξιτερῆς, σύτο δ᾽ αἷμα κελαινεφές: ἣ δ᾽ ὑπὲρ αὐτοῦ</p>
<p><a>Φ168</a> γαίῃ ἐνεστήρικτο λιλαιομένη χροὸς ἆσαι.</p>
<p><a>Φ169</a> δεύτερος αὖτ᾽ Ἀχιλεὺς μελίην ἰθυπτίωνα</p>
<p><a>Φ170</a> Ἀστεροπαίῳ ἐφῆκε κατακτάμεναι μενεαίνων.</p>
<p><a>Φ171</a> καὶ τοῦ μέν ῥ᾽ ἀφάμαρτεν, ὃ δ᾽ ὑψηλὴν βάλεν ὄχθην,</p>
<p><a>Φ172</a> μεσσοπαγὲς δ᾽ ἄρ᾽ ἔθηκε κατ᾽ ὄχθης μείλινον ἔγχος.</p>
<p><a>Φ173</a> Πηλεΐδης δ᾽ ἄορ ὀξὺ ἐρυσσάμενος παρὰ μηροῦ</p>
<p><a>Φ174</a> ἆλτ᾽ ἐπί οἱ μεμαώς: ὃ δ᾽ ἄρα μελίην Ἀχιλῆος</p>
<p><a>Φ175</a> οὐ δύνατ᾽ ἐκ κρημνοῖο ἐρύσσαι χειρὶ παχείῃ.</p>
<p><a>Φ176</a> τρὶς μέν μιν πελέμιξεν ἐρύσσασθαι μενεαίνων,</p>
<p><a>Φ177</a> τρὶς δὲ μεθῆκε βίης: τὸ δὲ τέτρατον ἤθελε θυμῷ</p>
<p><a>Φ178</a> ἆξαι ἐπιγνάμψας δόρυ μείλινον Αἰακίδαο,</p>
<p><a>Φ179</a> ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.</p>
<p><a>Φ180</a> γαστέρα γάρ μιν τύψε παρ᾽ ὀμφαλόν, ἐκ δ᾽ ἄρα πᾶσαι</p>
<p><a>Φ181</a> χύντο χαμαὶ χολάδες: τὸν δὲ σκότος ὄσσε κάλυψεν</p>
<p><a>Φ182</a> ἀσθμαίνοντ᾽: Ἀχιλεὺς δ᾽ ἄρ᾽ ἐνὶ στήθεσσιν ὀρούσας</p>
<p><a>Φ183</a> τεύχεά τ᾽ ἐξενάριξε καὶ εὐχόμενος ἔπος ηὔδα:</p>
<p><a>Φ184</a> κεῖσ᾽ οὕτως: χαλεπόν τοι ἐρισθενέος Κρονίωνος</p>
<p><a>Φ185</a> παισὶν ἐριζέμεναι ποταμοῖό περ ἐκγεγαῶτι.</p>
<p><a>Φ186</a> φῆσθα σὺ μὲν ποταμοῦ γένος ἔμμεναι εὐρὺ ῥέοντος,</p>
<p><a>Φ187</a> αὐτὰρ ἐγὼ γενεὴν μεγάλου Διὸς εὔχομαι εἶναι.</p>
<p><a>Φ188</a> τίκτέ μ᾽ ἀνὴρ πολλοῖσιν ἀνάσσων Μυρμιδόνεσσι</p>
<p><a>Φ189</a> Πηλεὺς Αἰακίδης: ὃ δ᾽ ἄρ᾽ Αἰακὸς ἐκ Διὸς ἦεν.</p>
<p><a>Φ190</a> τὼ κρείσσων μὲν Ζεὺς ποταμῶν ἁλιμυρηέντων,</p>
<p><a>Φ191</a> κρείσσων αὖτε Διὸς γενεὴ ποταμοῖο τέτυκται.</p>
<p><a>Φ192</a> καὶ γὰρ σοὶ ποταμός γε πάρα μέγας, εἰ δύναταί τι</p>
<p><a>Φ193</a> χραισμεῖν: ἀλλ᾽ οὐκ ἔστι Διὶ Κρονίωνι μάχεσθαι,</p>
<p><a>Φ194</a> τῷ οὐδὲ κρείων Ἀχελώϊος ἰσοφαρίζει,</p>
<p><a>Φ195</a> οὐδὲ βαθυρρείταο μέγα σθένος Ὠκεανοῖο,</p>
<p><a>Φ196</a> ἐξ οὗ περ πάντες ποταμοὶ καὶ πᾶσα θάλασσα</p>
<p><a>Φ197</a> καὶ πᾶσαι κρῆναι καὶ φρείατα μακρὰ νάουσιν:</p>
<p><a>Φ198</a> ἀλλὰ καὶ ὃς δείδοικε Διὸς μεγάλοιο κεραυνὸν</p>
<p><a>Φ199</a> δεινήν τε βροντήν, ὅτ᾽ ἀπ᾽ οὐρανόθεν σμαραγήσῃ.</p>
<p><a>Φ200</a> ἦ ῥα, καὶ ἐκ κρημνοῖο ἐρύσσατο χάλκεον ἔγχος,</p>
<p><a>Φ201</a> τὸν δὲ κατ᾽ αὐτόθι λεῖπεν, ἐπεὶ φίλον ἦτορ ἀπηύρα,</p>
<p><a>Φ202</a> κείμενον ἐν ψαμάθοισι, δίαινε δέ μιν μέλαν ὕδωρ.</p>
<p><a>Φ203</a> τὸν μὲν ἄρ᾽ ἐγχέλυές τε καὶ ἰχθύες ἀμφεπένοντο</p>
<p><a>Φ204</a> δημὸν ἐρεπτόμενοι ἐπινεφρίδιον κείροντες:</p>
<p><a>Φ205</a> αὐτὰρ ὃ βῆ ῥ᾽ ἰέναι μετὰ Παίονας ἱπποκορυστάς,</p>
<p><a>Φ206</a> οἵ ῥ᾽ ἔτι πὰρ ποταμὸν πεφοβήατο δινήεντα,</p>
<p><a>Φ207</a> ὡς εἶδον τὸν ἄριστον ἐνὶ κρατερῇ ὑσμίνῃ</p>
<p><a>Φ208</a> χέρσ᾽ ὕπο Πηλεΐδαο καὶ ἄορι ἶφι δαμέντα.</p>
<p><a>Φ209</a> ἔνθ᾽ ἕλε Θερσίλοχόν τε Μύδωνά τε Ἀστύπυλόν τε</p>
<p><a>Φ210</a> Μνῆσόν τε Θρασίον τε καὶ Αἴνιον ἠδ᾽ Ὀφελέστην:</p>
<p><a>Φ211</a> καί νύ κ᾽ ἔτι πλέονας κτάνε Παίονας ὠκὺς Ἀχιλλεύς,</p>
<p><a>Φ212</a> εἰ μὴ χωσάμενος προσέφη ποταμὸς βαθυδίνης</p>
<p><a>Φ213</a> ἀνέρι εἰσάμενος, βαθέης δ᾽ ἐκ φθέγξατο δίνης:</p>
<p><a>Φ214</a> ὦ Ἀχιλεῦ, περὶ μὲν κρατέεις, περὶ δ᾽ αἴσυλα ῥέζεις</p>
<p><a>Φ215</a> ἀνδρῶν: αἰεὶ γάρ τοι ἀμύνουσιν θεοὶ αὐτοί.</p>
<p><a>Φ216</a> εἴ τοι Τρῶας ἔδωκε Κρόνου παῖς πάντας ὀλέσσαι,</p>
<p><a>Φ217</a> ἐξ ἐμέθεν γ᾽ ἐλάσας πεδίον κάτα μέρμερα ῥέζε:</p>
<p><a>Φ218</a> πλήθει γὰρ δή μοι νεκύων ἐρατεινὰ ῥέεθρα,</p>
<p><a>Φ219</a> οὐδέ τί πῃ δύναμαι προχέειν ῥόον εἰς ἅλα δῖαν</p>
<p><a>Φ220</a> στεινόμενος νεκύεσσι, σὺ δὲ κτείνεις ἀϊδήλως.</p>
<p><a>Φ221</a> ἀλλ᾽ ἄγε δὴ καὶ ἔασον: ἄγη μ᾽ ἔχει ὄρχαμε λαῶν.</p>
<p><a>Φ222</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Φ223</a> ἔσται ταῦτα Σκάμανδρε διοτρεφές, ὡς σὺ κελεύεις.</p>
<p><a>Φ224</a> Τρῶας δ᾽ οὐ πρὶν λήξω ὑπερφιάλους ἐναρίζων,</p>
<p><a>Φ225</a> πρὶν ἔλσαι κατὰ ἄστυ καὶ Ἕκτορι πειρηθῆναι</p>
<p><a>Φ226</a> ἀντιβίην, ἤ κέν με δαμάσσεται, ἦ κεν ἐγὼ τόν.</p>
<p><a>Φ227</a> ὣς εἰπὼν Τρώεσσιν ἐπέσσυτο δαίμονι ἶσος:</p>
<p><a>Φ228</a> καὶ τότ᾽ Ἀπόλλωνα προσέφη ποταμὸς βαθυδίνης:</p>
<p><a>Φ229</a> ὢ πόποι ἀργυρότοξε Διὸς τέκος οὐ σύ γε βουλὰς</p>
<p><a>Φ230</a> εἰρύσαο Κρονίωνος, ὅ τοι μάλα πόλλ᾽ ἐπέτελλε</p>
<p><a>Φ231</a> Τρωσὶ παρεστάμεναι καὶ ἀμύνειν, εἰς ὅ κεν ἔλθῃ</p>
<p><a>Φ232</a> δείελος ὀψὲ δύων, σκιάσῃ δ᾽ ἐρίβωλον ἄρουραν.</p>
<p><a>Φ233</a> ἦ, καὶ Ἀχιλλεὺς μὲν δουρικλυτὸς ἔνθορε μέσσῳ</p>
<p><a>Φ234</a> κρημνοῦ ἀπαΐξας: ὃ δ᾽ ἐπέσσυτο οἴδματι θύων,</p>
<p><a>Φ235</a> πάντα δ᾽ ὄρινε ῥέεθρα κυκώμενος, ὦσε δὲ νεκροὺς</p>
<p><a>Φ236</a> πολλούς, οἵ ῥα κατ᾽ αὐτὸν ἅλις ἔσαν, οὓς κτάν᾽ Ἀχιλλεύς</p>
<p><a>Φ237</a> τοὺς ἔκβαλλε θύραζε μεμυκὼς ἠΰτε ταῦρος</p>
<p><a>Φ238</a> χέρσον δέ: ζωοὺς δὲ σάω κατὰ καλὰ ῥέεθρα,</p>
<p><a>Φ239</a> κρύπτων ἐν δίνῃσι βαθείῃσιν μεγάλῃσι.</p>
<p><a>Φ240</a> δεινὸν δ᾽ ἀμφ᾽ Ἀχιλῆα κυκώμενον ἵστατο κῦμα,</p>
<p><a>Φ241</a> ὤθει δ᾽ ἐν σάκεϊ πίπτων ῥόος: οὐδὲ πόδεσσιν</p>
<p><a>Φ242</a> εἶχε στηρίξασθαι: ὃ δὲ πτελέην ἕλε χερσὶν</p>
<p><a>Φ243</a> εὐφυέα μεγάλην: ἣ δ᾽ ἐκ ῥιζῶν ἐριποῦσα</p>
<p><a>Φ244</a> κρημνὸν ἅπαντα διῶσεν, ἐπέσχε δὲ καλὰ ῥέεθρα</p>
<p><a>Φ245</a> ὄζοισιν πυκινοῖσι, γεφύρωσεν δέ μιν αὐτὸν</p>
<p><a>Φ246</a> εἴσω πᾶσ᾽ ἐριποῦσ᾽: ὃ δ᾽ ἄρ᾽ ἐκ δίνης ἀνορούσας</p>
<p><a>Φ247</a> ἤϊξεν πεδίοιο ποσὶ κραιπνοῖσι πέτεσθαι</p>
<p><a>Φ248</a> δείσας: οὐδέ τ᾽ ἔληγε θεὸς μέγας, ὦρτο δ᾽ ἐπ᾽ αὐτῷ</p>
<p><a>Φ249</a> ἀκροκελαινιόων, ἵνα μιν παύσειε πόνοιο</p>
<p><a>Φ250</a> δῖον Ἀχιλλῆα, Τρώεσσι δὲ λοιγὸν ἀλάλκοι.</p>
<p><a>Φ251</a> Πηλεΐδης δ᾽ ἀπόρουσεν ὅσον τ᾽ ἐπὶ δουρὸς ἐρωή,</p>
<p><a>Φ252</a> αἰετοῦ οἴματ᾽ ἔχων μέλανος τοῦ θηρητῆρος,</p>
<p><a>Φ253</a> ὅς θ᾽ ἅμα κάρτιστός τε καὶ ὤκιστος πετεηνῶν:</p>
<p><a>Φ254</a> τῷ ἐϊκὼς ἤϊξεν, ἐπὶ στήθεσσι δὲ χαλκὸς</p>
<p><a>Φ255</a> σμερδαλέον κονάβιζεν: ὕπαιθα δὲ τοῖο λιασθεὶς</p>
<p><a>Φ256</a> φεῦγ᾽, ὃ δ᾽ ὄπισθε ῥέων ἕπετο μεγάλῳ ὀρυμαγδῷ.</p>
<p><a>Φ257</a> ὡς δ᾽ ὅτ᾽ ἀνὴρ ὀχετηγὸς ἀπὸ κρήνης μελανύδρου</p>
<p><a>Φ258</a> ἂμ φυτὰ καὶ κήπους ὕδατι ῥόον ἡγεμονεύῃ</p>
<p><a>Φ259</a> χερσὶ μάκελλαν ἔχων, ἀμάρης ἐξ ἔχματα βάλλων:</p>
<p><a>Φ260</a> τοῦ μέν τε προρέοντος ὑπὸ ψηφῖδες ἅπασαι</p>
<p><a>Φ261</a> ὀχλεῦνται: τὸ δέ τ᾽ ὦκα κατειβόμενον κελαρύζει</p>
<p><a>Φ262</a> χώρῳ ἔνι προαλεῖ, φθάνει δέ τε καὶ τὸν ἄγοντα:</p>
<p><a>Φ263</a> ὣς αἰεὶ Ἀχιλῆα κιχήσατο κῦμα ῥόοιο</p>
<p><a>Φ264</a> καὶ λαιψηρὸν ἐόντα: θεοὶ δέ τε φέρτεροι ἀνδρῶν.</p>
<p><a>Φ265</a> ὁσσάκι δ᾽ ὁρμήσειε ποδάρκης δῖος Ἀχιλλεὺς</p>
<p><a>Φ266</a> στῆναι ἐναντίβιον καὶ γνώμεναι εἴ μιν ἅπαντες</p>
<p><a>Φ267</a> ἀθάνατοι φοβέουσι, τοὶ οὐρανὸν εὐρὺν ἔχουσι,</p>
<p><a>Φ268</a> τοσσάκι μιν μέγα κῦμα διιπετέος ποταμοῖο</p>
<p><a>Φ269</a> πλάζ᾽ ὤμους καθύπερθεν: ὃ δ᾽ ὑψόσε ποσσὶν ἐπήδα</p>
<p><a>Φ270</a> θυμῷ ἀνιάζων: ποταμὸς δ᾽ ὑπὸ γούνατ᾽ ἐδάμνα</p>
<p><a>Φ271</a> λάβρος ὕπαιθα ῥέων, κονίην δ᾽ ὑπέρεπτε ποδοῖιν.</p>
<p><a>Φ272</a> Πηλεΐδης δ᾽ ᾤμωξεν ἰδὼν εἰς οὐρανὸν εὐρύν:</p>
<p><a>Φ273</a> Ζεῦ πάτερ ὡς οὔ τίς με θεῶν ἐλεεινὸν ὑπέστη</p>
<p><a>Φ274</a> ἐκ ποταμοῖο σαῶσαι: ἔπειτα δὲ καί τι πάθοιμι.</p>
<p><a>Φ275</a> ἄλλος δ᾽ οὔ τις μοι τόσον αἴτιος Οὐρανιώνων,</p>
<p><a>Φ276</a> ἀλλὰ φίλη μήτηρ, ἥ με ψεύδεσσιν ἔθελγεν:</p>
<p><a>Φ277</a> ἥ μ᾽ ἔφατο Τρώων ὑπὸ τείχεϊ θωρηκτάων</p>
<p><a>Φ278</a> λαιψηροῖς ὀλέεσθαι Ἀπόλλωνος βελέεσσιν.</p>
<p><a>Φ279</a> ὥς μ᾽ ὄφελ᾽ Ἕκτωρ κτεῖναι ὃς ἐνθάδε γ᾽ ἔτραφ᾽ ἄριστος:</p>
<p><a>Φ280</a> τώ κ᾽ ἀγαθὸς μὲν ἔπεφν᾽, ἀγαθὸν δέ κεν ἐξενάριξε:</p>
<p><a>Φ281</a> νῦν δέ με λευγαλέῳ θανάτῳ εἵμαρτο ἁλῶναι</p>
<p><a>Φ282</a> ἐρχθέντ᾽ ἐν μεγάλῳ ποταμῷ ὡς παῖδα συφορβόν,</p>
<p><a>Φ283</a> ὅν ῥά τ᾽ ἔναυλος ἀποέρσῃ χειμῶνι περῶντα.</p>
<p><a>Φ284</a> ὣς φάτο, τῷ δὲ μάλ᾽ ὦκα Ποσειδάων καὶ Ἀθήνη</p>
<p><a>Φ285</a> στήτην ἐγγὺς ἰόντε, δέμας δ᾽ ἄνδρεσσιν ἐΐκτην,</p>
<p><a>Φ286</a> χειρὶ δὲ χεῖρα λαβόντες ἐπιστώσαντ᾽ ἐπέεσσι.</p>
<p><a>Φ287</a> τοῖσι δὲ μύθων ἦρχε Ποσειδάων ἐνοσίχθων:</p>
<p><a>Φ288</a> Πηλεΐδη μήτ᾽ ἄρ τι λίην τρέε μήτέ τι τάρβει:</p>
<p><a>Φ289</a> τοίω γάρ τοι νῶϊ θεῶν ἐπιταρρόθω εἰμὲν</p>
<p><a>Φ290</a> Ζηνὸς ἐπαινήσαντος ἐγὼ καὶ Παλλὰς Ἀθήνη:</p>
<p><a>Φ291</a> ὡς οὔ τοι ποταμῷ γε δαμήμεναι αἴσιμόν ἐστιν,</p>
<p><a>Φ292</a> ἀλλ᾽ ὅδε μὲν τάχα λωφήσει, σὺ δὲ εἴσεαι αὐτός:</p>
<p><a>Φ293</a> αὐτάρ τοι πυκινῶς ὑποθησόμεθ᾽ αἴ κε πίθηαι:</p>
<p><a>Φ294</a> μὴ πρὶν παύειν χεῖρας ὁμοιΐου πολέμοιο</p>
<p><a>Φ295</a> πρὶν κατὰ Ἰλιόφι κλυτὰ τείχεα λαὸν ἐέλσαι</p>
<p><a>Φ296</a> Τρωϊκόν, ὅς κε φύγῃσι: σὺ δ᾽ Ἕκτορι θυμὸν ἀπούρας</p>
<p><a>Φ297</a> ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.</p>
<p><a>Φ298</a> τὼ μὲν ἄρ᾽ ὣς εἰπόντε μετ᾽ ἀθανάτους ἀπεβήτην:</p>
<p><a>Φ299</a> αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,</p>
<p><a>Φ300</a> ἐς πεδίον: τὸ δὲ πᾶν πλῆθ᾽ ὕδατος ἐκχυμένοιο,</p>
<p><a>Φ301</a> πολλὰ δὲ τεύχεα καλὰ δαὶ κταμένων αἰζηῶν</p>
<p><a>Φ302</a> πλῶον καὶ νέκυες: τοῦ δ᾽ ὑψόσε γούνατ᾽ ἐπήδα</p>
<p><a>Φ303</a> πρὸς ῥόον ἀΐσσοντος ἀν᾽ ἰθύν, οὐδέ μιν ἴσχεν</p>
<p><a>Φ304</a> εὐρὺ ῥέων ποταμός: μέγα γὰρ σθένος ἔμβαλ᾽ Ἀθήνη.</p>
<p><a>Φ305</a> οὐδὲ Σκάμανδρος ἔληγε τὸ ὃν μένος, ἀλλ᾽ ἔτι μᾶλλον</p>
<p><a>Φ306</a> χώετο Πηλεΐωνι, κόρυσσε δὲ κῦμα ῥόοιο</p>
<p><a>Φ307</a> ὑψόσ᾽ ἀειρόμενος, Σιμόεντι δὲ κέκλετ᾽ ἀΰσας:</p>
<p><a>Φ308</a> φίλε κασίγνητε σθένος ἀνέρος ἀμφότεροί περ</p>
<p><a>Φ309</a> σχῶμεν, ἐπεὶ τάχα ἄστυ μέγα Πριάμοιο ἄνακτος</p>
<p><a>Φ310</a> ἐκπέρσει, Τρῶες δὲ κατὰ μόθον οὐ μενέουσιν.</p>
<p><a>Φ311</a> ἀλλ᾽ ἐπάμυνε τάχιστα, καὶ ἐμπίπληθι ῥέεθρα</p>
<p><a>Φ312</a> ὕδατος ἐκ πηγέων, πάντας δ᾽ ὀρόθυνον ἐναύλους,</p>
<p><a>Φ313</a> ἵστη δὲ μέγα κῦμα, πολὺν δ᾽ ὀρυμαγδὸν ὄρινε</p>
<p><a>Φ314</a> φιτρῶν καὶ λάων, ἵνα παύσομεν ἄγριον ἄνδρα</p>
<p><a>Φ315</a> ὃς δὴ νῦν κρατέει, μέμονεν δ᾽ ὅ γε ἶσα θεοῖσι.</p>
<p><a>Φ316</a> φημὶ γὰρ οὔτε βίην χραισμησέμεν οὔτέ τι εἶδος</p>
<p><a>Φ317</a> οὔτε τὰ τεύχεα καλά, τά που μάλα νειόθι λίμνης</p>
<p><a>Φ318</a> κείσεθ᾽ ὑπ᾽ ἰλύος κεκαλυμμένα: κὰδ δέ μιν αὐτὸν</p>
<p><a>Φ319</a> εἰλύσω ψαμάθοισιν ἅλις χέραδος περιχεύας</p>
<p><a>Φ320</a> μυρίον, οὐδέ οἱ ὀστέ᾽ ἐπιστήσονται Ἀχαιοὶ</p>
<p><a>Φ321</a> ἀλλέξαι: τόσσην οἱ ἄσιν καθύπερθε καλύψω.</p>
<p><a>Φ322</a> αὐτοῦ οἱ καὶ σῆμα τετεύξεται, οὐδέ τί μιν χρεὼ</p>
<p><a>Φ323</a> ἔσται τυμβοχόης, ὅτε μιν θάπτωσιν Ἀχαιοί.</p>
<p><a>Φ324</a> ἦ, καὶ ἐπῶρτ᾽ Ἀχιλῆϊ κυκώμενος ὑψόσε θύων</p>
<p><a>Φ325</a> μορμύρων ἀφρῷ τε καὶ αἵματι καὶ νεκύεσσι.</p>
<p><a>Φ326</a> πορφύρεον δ᾽ ἄρα κῦμα διιπετέος ποταμοῖο</p>
<p><a>Φ327</a> ἵστατ᾽ ἀειρόμενον, κατὰ δ᾽ ᾕρεε Πηλεΐωνα:</p>
<p><a>Φ328</a> Ἥρη δὲ μέγ᾽ ἄϋσε περιδείσασ᾽ Ἀχιλῆϊ</p>
<p><a>Φ329</a> μή μιν ἀποέρσειε μέγας ποταμὸς βαθυδίνης,</p>
<p><a>Φ330</a> αὐτίκα δ᾽ Ἥφαιστον προσεφώνεεν ὃν φίλον υἱόν:</p>
<p><a>Φ331</a> ὄρσεο κυλλοπόδιον ἐμὸν τέκος: ἄντα σέθεν γὰρ</p>
<p><a>Φ332</a> Ξάνθον δινήεντα μάχῃ ἠΐσκομεν εἶναι:</p>
<p><a>Φ333</a> ἀλλ᾽ ἐπάμυνε τάχιστα, πιφαύσκεο δὲ φλόγα πολλήν.</p>
<p><a>Φ334</a> αὐτὰρ ἐγὼ Ζεφύροιο καὶ ἀργεστᾶο Νότοιο</p>
<p><a>Φ335</a> εἴσομαι ἐξ ἁλόθεν χαλεπὴν ὄρσουσα θύελλαν,</p>
<p><a>Φ336</a> ἥ κεν ἀπὸ Τρώων κεφαλὰς καὶ τεύχεα κήαι</p>
<p><a>Φ337</a> φλέγμα κακὸν φορέουσα: σὺ δὲ Ξάνθοιο παρ᾽ ὄχθας</p>
<p><a>Φ338</a> δένδρεα καῖ᾽, ἐν δ᾽ αὐτὸν ἵει πυρί: μὴ δέ σε πάμπαν</p>
<p><a>Φ339</a> μειλιχίοις ἐπέεσσιν ἀποτρεπέτω καὶ ἀρειῇ:</p>
<p><a>Φ340</a> μὴ δὲ πρὶν ἀπόπαυε τεὸν μένος, ἀλλ᾽ ὁπότ᾽ ἂν δὴ</p>
<p><a>Φ341</a> φθέγξομ᾽ ἐγὼν ἰάχουσα, τότε σχεῖν ἀκάματον πῦρ.</p>
<p><a>Φ342</a> ὣς ἔφαθ᾽, Ἥφαιστος δὲ τιτύσκετο θεσπιδαὲς πῦρ.</p>
<p><a>Φ343</a> πρῶτα μὲν ἐν πεδίῳ πῦρ δαίετο, καῖε δὲ νεκροὺς</p>
<p><a>Φ344</a> πολλούς, οἵ ῥα κατ᾽ αὐτὸν ἅλις ἔσαν, οὓς κτάν᾽ Ἀχιλλεύς:</p>
<p><a>Φ345</a> πᾶν δ᾽ ἐξηράνθη πεδίον, σχέτο δ᾽ ἀγλαὸν ὕδωρ.</p>
<p><a>Φ346</a> ὡς δ᾽ ὅτ᾽ ὀπωρινὸς Βορέης νεοαρδέ᾽ ἀλωὴν</p>
<p><a>Φ347</a> αἶψ᾽ ἀγξηράνῃ: χαίρει δέ μιν ὅς τις ἐθείρῃ:</p>
<p><a>Φ348</a> ὣς ἐξηράνθη πεδίον πᾶν, κὰδ δ᾽ ἄρα νεκροὺς</p>
<p><a>Φ349</a> κῆεν: ὃ δ᾽ ἐς ποταμὸν τρέψε φλόγα παμφανόωσαν.</p>
<p><a>Φ350</a> καίοντο πτελέαι τε καὶ ἰτέαι ἠδὲ μυρῖκαι,</p>
<p><a>Φ351</a> καίετο δὲ λωτός τε ἰδὲ θρύον ἠδὲ κύπειρον,</p>
<p><a>Φ352</a> τὰ περὶ καλὰ ῥέεθρα ἅλις ποταμοῖο πεφύκει:</p>
<p><a>Φ353</a> τείροντ᾽ ἐγχέλυές τε καὶ ἰχθύες οἳ κατὰ δίνας,</p>
<p><a>Φ354</a> οἳ κατὰ καλὰ ῥέεθρα κυβίστων ἔνθα καὶ ἔνθα</p>
<p><a>Φ355</a> πνοιῇ τειρόμενοι πολυμήτιος Ἡφαίστοιο.</p>
<p><a>Φ356</a> καίετο δ᾽ ἲς ποταμοῖο ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>Φ357</a> Ἥφαιστ᾽, οὔ τις σοί γε θεῶν δύνατ᾽ ἀντιφερίζειν,</p>
<p><a>Φ358</a> οὐδ᾽ ἂν ἐγὼ σοί γ᾽ ὧδε πυρὶ φλεγέθοντι μαχοίμην.</p>
<p><a>Φ359</a> λῆγ᾽ ἔριδος, Τρῶας δὲ καὶ αὐτίκα δῖος Ἀχιλλεὺς</p>
<p><a>Φ360</a> ἄστεος ἐξελάσειε: τί μοι ἔριδος καὶ ἀρωγῆς;</p>
<p><a>Φ361</a> φῆ πυρὶ καιόμενος, ἀνὰ δ᾽ ἔφλυε καλὰ ῥέεθρα.</p>
<p><a>Φ362</a> ὡς δὲ λέβης ζεῖ ἔνδον ἐπειγόμενος πυρὶ πολλῷ</p>
<p><a>Φ363</a> κνίσην μελδόμενος ἁπαλοτρεφέος σιάλοιο</p>
<p><a>Φ364</a> πάντοθεν ἀμβολάδην, ὑπὸ δὲ ξύλα κάγκανα κεῖται,</p>
<p><a>Φ365</a> ὣς τοῦ καλὰ ῥέεθρα πυρὶ φλέγετο, ζέε δ᾽ ὕδωρ:</p>
<p><a>Φ366</a> οὐδ᾽ ἔθελε προρέειν, ἀλλ᾽ ἴσχετο: τεῖρε δ᾽ ἀϋτμὴ</p>
<p><a>Φ367</a> Ἡφαίστοιο βίηφι πολύφρονος. αὐτὰρ ὅ γ᾽ Ἥρην</p>
<p><a>Φ368</a> πολλὰ λισσόμενος ἔπεα πτερόεντα προσηύδα:</p>
<p><a>Φ369</a> Ἥρη τίπτε σὸς υἱὸς ἐμὸν ῥόον ἔχραε κήδειν</p>
<p><a>Φ370</a> ἐξ ἄλλων; οὐ μέν τοι ἐγὼ τόσον αἴτιός εἰμι</p>
<p><a>Φ371</a> ὅσσον οἱ ἄλλοι πάντες, ὅσοι Τρώεσσιν ἀρωγοί.</p>
<p><a>Φ372</a> ἀλλ᾽ ἤτοι μὲν ἐγὼν ἀποπαύσομαι εἰ σὺ κελεύεις,</p>
<p><a>Φ373</a> παυέσθω δὲ καὶ οὗτος: ἐγὼ δ᾽ ἐπὶ καὶ τόδ᾽ ὀμοῦμαι,</p>
<p><a>Φ374</a> μή ποτ᾽ ἐπὶ Τρώεσσιν ἀλεξήσειν κακὸν ἦμαρ,</p>
<p><a>Φ375</a> μὴ δ᾽ ὁπότ᾽ ἂν Τροίη μαλερῷ πυρὶ πᾶσα δάηται</p>
<p><a>Φ376</a> καιομένη, καίωσι δ᾽ ἀρήϊοι υἷες Ἀχαιῶν.</p>
<p><a>Φ377</a> αὐτὰρ ἐπεὶ τό γ᾽ ἄκουσε θεὰ λευκώλενος Ἥρη,</p>
<p><a>Φ378</a> αὐτίκ᾽ ἄρ᾽ Ἥφαιστον προσεφώνεεν ὃν φίλον υἱόν:</p>
<p><a>Φ379</a> Ἥφαιστε σχέο τέκνον ἀγακλεές: οὐ γὰρ ἔοικεν</p>
<p><a>Φ380</a> ἀθάνατον θεὸν ὧδε βροτῶν ἕνεκα στυφελίζειν.</p>
<p><a>Φ381</a> ὣς ἔφαθ᾽, Ἥφαιστος δὲ κατέσβεσε θεσπιδαὲς πῦρ,</p>
<p><a>Φ382</a> ἄψορρον δ᾽ ἄρα κῦμα κατέσσυτο καλὰ ῥέεθρα.</p>
<p><a>Φ383</a> αὐτὰρ ἐπεὶ Ξάνθοιο δάμη μένος, οἳ μὲν ἔπειτα</p>
<p><a>Φ384</a> παυσάσθην, Ἥρη γὰρ ἐρύκακε χωομένη περ:</p>
<p><a>Φ385</a> ἐν δ᾽ ἄλλοισι θεοῖσιν ἔρις πέσε βεβριθυῖα</p>
<p><a>Φ386</a> ἀργαλέη, δίχα δέ σφιν ἐνὶ φρεσὶ θυμὸς ἄητο:</p>
<p><a>Φ387</a> σὺν δ᾽ ἔπεσον μεγάλῳ πατάγῳ, βράχε δ᾽ εὐρεῖα χθών,</p>
<p><a>Φ388</a> ἀμφὶ δὲ σάλπιγξεν μέγας οὐρανός. ἄϊε δὲ Ζεὺς</p>
<p><a>Φ389</a> ἥμενος Οὐλύμπῳ: ἐγέλασσε δέ οἱ φίλον ἦτορ</p>
<p><a>Φ390</a> γηθοσύνῃ, ὅθ᾽ ὁρᾶτο θεοὺς ἔριδι ξυνιόντας.</p>
<p><a>Φ391</a> ἔνθ᾽ οἵ γ᾽ οὐκέτι δηρὸν ἀφέστασαν: ἦρχε γὰρ Ἄρης</p>
<p><a>Φ392</a> ῥινοτόρος, καὶ πρῶτος Ἀθηναίῃ ἐπόρουσε</p>
<p><a>Φ393</a> χάλκεον ἔγχος ἔχων, καὶ ὀνείδειον φάτο μῦθον:</p>
<p><a>Φ394</a> τίπτ᾽ αὖτ᾽ ὦ κυνάμυια θεοὺς ἔριδι ξυνελαύνεις</p>
<p><a>Φ395</a> θάρσος ἄητον ἔχουσα, μέγας δέ σε θυμὸς ἀνῆκεν;</p>
<p><a>Φ396</a> ἦ οὐ μέμνῃ ὅτε Τυδεΐδην Διομήδε᾽ ἀνῆκας</p>
<p><a>Φ397</a> οὐτάμεναι, αὐτὴ δὲ πανόψιον ἔγχος ἑλοῦσα</p>
<p><a>Φ398</a> ἰθὺς ἐμεῦ ὦσας, διὰ δὲ χρόα καλὸν ἔδαψας;</p>
<p><a>Φ399</a> τώ σ᾽ αὖ νῦν ὀΐω ἀποτισέμεν ὅσσα ἔοργας.</p>
<p><a>Φ400</a> ὣς εἰπὼν οὔτησε κατ᾽ αἰγίδα θυσσανόεσσαν</p>
<p><a>Φ401</a> σμερδαλέην, ἣν οὐδὲ Διὸς δάμνησι κεραυνός:</p>
<p><a>Φ402</a> τῇ μιν Ἄρης οὔτησε μιαιφόνος ἔγχεϊ μακρῷ.</p>
<p><a>Φ403</a> ἣ δ᾽ ἀναχασσαμένη λίθον εἵλετο χειρὶ παχείῃ</p>
<p><a>Φ404</a> κείμενον ἐν πεδίῳ μέλανα τρηχύν τε μέγαν τε,</p>
<p><a>Φ405</a> τόν ῥ᾽ ἄνδρες πρότεροι θέσαν ἔμμεναι οὖρον ἀρούρης:</p>
<p><a>Φ406</a> τῷ βάλε θοῦρον Ἄρηα κατ᾽ αὐχένα, λῦσε δὲ γυῖα.</p>
<p><a>Φ407</a> ἑπτὰ δ᾽ ἐπέσχε πέλεθρα πεσών, ἐκόνισε δὲ χαίτας,</p>
<p><a>Φ408</a> τεύχεά τ᾽ ἀμφαράβησε: γέλασσε δὲ Παλλὰς Ἀθήνη,</p>
<p><a>Φ409</a> καί οἱ ἐπευχομένη ἔπεα πτερόεντα προσηύδα:</p>
<p><a>Φ410</a> νηπύτι᾽ οὐδέ νύ πώ περ ἐπεφράσω ὅσσον ἀρείων</p>
<p><a>Φ411</a> εὔχομ᾽ ἐγὼν ἔμεναι, ὅτι μοι μένος ἰσοφαρίζεις.</p>
<p><a>Φ412</a> οὕτω κεν τῆς μητρὸς ἐρινύας ἐξαποτίνοις,</p>
<p><a>Φ413</a> ἥ τοι χωομένη κακὰ μήδεται οὕνεκ᾽ Ἀχαιοὺς</p>
<p><a>Φ414</a> κάλλιπες, αὐτὰρ Τρωσὶν ὑπερφιάλοισιν ἀμύνεις.</p>
<p><a>Φ415</a> ὣς ἄρα φωνήσασα πάλιν τρέπεν ὄσσε φαεινώ:</p>
<p><a>Φ416</a> τὸν δ᾽ ἄγε χειρὸς ἑλοῦσα Διὸς θυγάτηρ Ἀφροδίτη</p>
<p><a>Φ417</a> πυκνὰ μάλα στενάχοντα: μόγις δ᾽ ἐσαγείρετο θυμόν.</p>
<p><a>Φ418</a> τὴν δ᾽ ὡς οὖν ἐνόησε θεὰ λευκώλενος Ἥρη,</p>
<p><a>Φ419</a> αὐτίκ᾽ Ἀθηναίην ἔπεα πτερόεντα προσηύδα:</p>
<p><a>Φ420</a> ὢ πόποι αἰγιόχοιο Διὸς τέκος Ἀτρυτώνη</p>
<p><a>Φ421</a> καὶ δ᾽ αὖθ᾽ ἡ κυνάμυια ἄγει βροτολοιγὸν Ἄρηα</p>
<p><a>Φ422</a> δηΐου ἐκ πολέμοιο κατὰ κλόνον: ἀλλὰ μέτελθε.</p>
<p><a>Φ423</a> ὣς φάτ᾽, Ἀθηναίη δὲ μετέσσυτο, χαῖρε δὲ θυμῷ,</p>
<p><a>Φ424</a> καί ῥ᾽ ἐπιεισαμένη πρὸς στήθεα χειρὶ παχείῃ</p>
<p><a>Φ425</a> ἤλασε: τῆς δ᾽ αὐτοῦ λύτο γούνατα καὶ φίλον ἦτορ.</p>
<p><a>Φ426</a> τὼ μὲν ἄρ᾽ ἄμφω κεῖντο ἐπὶ χθονὶ πουλυβοτείρῃ,</p>
<p><a>Φ427</a> ἣ δ᾽ ἄρ᾽ ἐπευχομένη ἔπεα πτερόεντ᾽ ἀγόρευε:</p>
<p><a>Φ428</a> τοιοῦτοι νῦν πάντες ὅσοι Τρώεσσιν ἀρωγοὶ</p>
<p><a>Φ429</a> εἶεν, ὅτ᾽ Ἀργείοισι μαχοίατο θωρηκτῇσιν,</p>
<p><a>Φ430</a> ὧδέ τε θαρσαλέοι καὶ τλήμονες, ὡς Ἀφροδίτη</p>
<p><a>Φ431</a> ἦλθεν Ἄρῃ ἐπίκουρος ἐμῷ μένει ἀντιόωσα:</p>
<p><a>Φ432</a> τώ κεν δὴ πάλαι ἄμμες ἐπαυσάμεθα πτολέμοιο</p>
<p><a>Φ433</a> Ἰλίου ἐκπέρσαντες ἐϋκτίμενον πτολίεθρον.</p>
<p><a>Φ434</a> ὣς φάτο, μείδησεν δὲ θεὰ λευκώλενος Ἥρη.</p>
<p><a>Φ435</a> αὐτὰρ Ἀπόλλωνα προσέφη κρείων ἐνοσίχθων:</p>
<p><a>Φ436</a> Φοῖβε τί ἢ δὴ νῶϊ διέσταμεν; οὐδὲ ἔοικεν</p>
<p><a>Φ437</a> ἀρξάντων ἑτέρων: τὸ μὲν αἴσχιον αἴ κ᾽ ἀμαχητὶ</p>
<p><a>Φ438</a> ἴομεν Οὔλυμπον δὲ Διὸς ποτὶ χαλκοβατὲς δῶ.</p>
<p><a>Φ439</a> ἄρχε: σὺ γὰρ γενεῆφι νεώτερος: οὐ γὰρ ἔμοιγε</p>
<p><a>Φ440</a> καλόν, ἐπεὶ πρότερος γενόμην καὶ πλείονα οἶδα.</p>
<p><a>Φ441</a> νηπύτι᾽ ὡς ἄνοον κραδίην ἔχες: οὐδέ νυ τῶν περ</p>
<p><a>Φ442</a> μέμνηαι ὅσα δὴ πάθομεν κακὰ Ἴλιον ἀμφὶ</p>
<p><a>Φ443</a> μοῦνοι νῶϊ θεῶν, ὅτ᾽ ἀγήνορι Λαομέδοντι</p>
<p><a>Φ444</a> πὰρ Διὸς ἐλθόντες θητεύσαμεν εἰς ἐνιαυτὸν</p>
<p><a>Φ445</a> μισθῷ ἔπι ῥητῷ: ὃ δὲ σημαίνων ἐπέτελλεν.</p>
<p><a>Φ446</a> ἤτοι ἐγὼ Τρώεσσι πόλιν πέρι τεῖχος ἔδειμα</p>
<p><a>Φ447</a> εὐρύ τε καὶ μάλα καλόν, ἵν᾽ ἄρρηκτος πόλις εἴη:</p>
<p><a>Φ448</a> Φοῖβε σὺ δ᾽ εἰλίποδας ἕλικας βοῦς βουκολέεσκες</p>
<p><a>Φ449</a> Ἴδης ἐν κνημοῖσι πολυπτύχου ὑληέσσης.</p>
<p><a>Φ450</a> ἀλλ᾽ ὅτε δὴ μισθοῖο τέλος πολυγηθέες ὧραι</p>
<p><a>Φ451</a> ἐξέφερον, τότε νῶϊ βιήσατο μισθὸν ἅπαντα</p>
<p><a>Φ452</a> Λαομέδων ἔκπαγλος, ἀπειλήσας δ᾽ ἀπέπεμπε.</p>
<p><a>Φ453</a> σὺν μὲν ὅ γ᾽ ἠπείλησε πόδας καὶ χεῖρας ὕπερθε</p>
<p><a>Φ454</a> δήσειν, καὶ περάαν νήσων ἔπι τηλεδαπάων:</p>
<p><a>Φ455</a> στεῦτο δ᾽ ὅ γ᾽ ἀμφοτέρων ἀπολεψέμεν οὔατα χαλκῷ.</p>
<p><a>Φ456</a> νῶϊ δὲ ἄψορροι κίομεν κεκοτηότι θυμῷ</p>
<p><a>Φ457</a> μισθοῦ χωόμενοι, τὸν ὑποστὰς οὐκ ἐτέλεσσε.</p>
<p><a>Φ458</a> τοῦ δὴ νῦν λαοῖσι φέρεις χάριν, οὐδὲ μεθ᾽ ἡμέων</p>
<p><a>Φ459</a> πειρᾷ ὥς κε Τρῶες ὑπερφίαλοι ἀπόλωνται</p>
<p><a>Φ460</a> πρόχνυ κακῶς σὺν παισὶ καὶ αἰδοίῃς ἀλόχοισι</p>
<p><a>Φ461</a> τὸν δ᾽ αὖτε προσέειπεν ἄναξ ἑκάεργος Ἀπόλλων:</p>
<p><a>Φ462</a> ἐννοσίγαι᾽ οὐκ ἄν με σαόφρονα μυθήσαιο</p>
<p><a>Φ463</a> ἔμμεναι, εἰ δὴ σοί γε βροτῶν ἕνεκα πτολεμίξω</p>
<p><a>Φ464</a> δειλῶν, οἳ φύλλοισιν ἐοικότες ἄλλοτε μέν τε</p>
<p><a>Φ465</a> ζαφλεγέες τελέθουσιν ἀρούρης καρπὸν ἔδοντες,</p>
<p><a>Φ466</a> ἄλλοτε δὲ φθινύθουσιν ἀκήριοι. ἀλλὰ τάχιστα</p>
<p><a>Φ467</a> παυώμεσθα μάχης: οἳ δ᾽ αὐτοὶ δηριαάσθων.</p>
<p><a>Φ468</a> ὣς ἄρα φωνήσας πάλιν ἐτράπετ᾽: αἴδετο γάρ ῥα</p>
<p><a>Φ469</a> πατροκασιγνήτοιο μιγήμεναι ἐν παλάμῃσι.</p>
<p><a>Φ470</a> τὸν δὲ κασιγνήτη μάλα νείκεσε πότνια θηρῶν</p>
<p><a>Φ471</a> Ἄρτεμις ἀγροτέρη, καὶ ὀνείδειον φάτο μῦθον:</p>
<p><a>Φ472</a> φεύγεις δὴ ἑκάεργε, Ποσειδάωνι δὲ νίκην</p>
<p><a>Φ473</a> πᾶσαν ἐπέτρεψας, μέλεον δέ οἱ εὖχος ἔδωκας:</p>
<p><a>Φ474</a> νηπύτιε τί νυ τόξον ἔχεις ἀνεμώλιον αὔτως;</p>
<p><a>Φ475</a> μή σευ νῦν ἔτι πατρὸς ἐνὶ μεγάροισιν ἀκούσω</p>
<p><a>Φ476</a> εὐχομένου, ὡς τὸ πρὶν ἐν ἀθανάτοισι θεοῖσιν,</p>
<p><a>Φ477</a> ἄντα Ποσειδάωνος ἐναντίβιον πολεμίζειν.</p>
<p><a>Φ478</a> ὣς φάτο, τὴν δ᾽ οὔ τι προσέφη ἑκάεργος Ἀπόλλων,</p>
<p><a>Φ479</a> ἀλλὰ χολωσαμένη Διὸς αἰδοίη παράκοιτις</p>
<p><a>Φ480</a> νείκεσεν ἰοχέαιραν ὀνειδείοις ἐπέεσσι:</p>
<p><a>Φ481</a> πῶς δὲ σὺ νῦν μέμονας κύον ἀδεὲς ἀντί᾽ ἐμεῖο</p>
<p><a>Φ482</a> στήσεσθαι; χαλεπή τοι ἐγὼ μένος ἀντιφέρεσθαι</p>
<p><a>Φ483</a> τοξοφόρῳ περ ἐούσῃ, ἐπεὶ σὲ λέοντα γυναιξὶ</p>
<p><a>Φ484</a> Ζεὺς θῆκεν, καὶ ἔδωκε κατακτάμεν ἥν κ᾽ ἐθέλῃσθα.</p>
<p><a>Φ485</a> ἤτοι βέλτερόν ἐστι κατ᾽ οὔρεα θῆρας ἐναίρειν</p>
<p><a>Φ486</a> ἀγροτέρας τ᾽ ἐλάφους ἢ κρείσσοσιν ἶφι μάχεσθαι.</p>
<p><a>Φ487</a> εἰ δ᾽ ἐθέλεις πολέμοιο δαήμεναι, ὄφρ᾽ ἐῢ εἰδῇς</p>
<p><a>Φ488</a> ὅσσον φερτέρη εἴμ᾽, ὅτι μοι μένος ἀντιφερίζεις.</p>
<p><a>Φ489</a> ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε</p>
<p><a>Φ490</a> σκαιῇ, δεξιτερῇ δ᾽ ἄρ᾽ ἀπ᾽ ὤμων αἴνυτο τόξα,</p>
<p><a>Φ491</a> αὐτοῖσιν δ᾽ ἄρ᾽ ἔθεινε παρ᾽ οὔατα μειδιόωσα</p>
<p><a>Φ492</a> ἐντροπαλιζομένην: ταχέες δ᾽ ἔκπιπτον ὀϊστοί.</p>
<p><a>Φ493</a> δακρυόεσσα δ᾽ ὕπαιθα θεὰ φύγεν ὥς τε πέλεια,</p>
<p><a>Φ494</a> ἥ ῥά θ᾽ ὑπ᾽ ἴρηκος κοίλην εἰσέπτατο πέτρην</p>
<p><a>Φ495</a> χηραμόν: οὐδ᾽ ἄρα τῇ γε ἁλώμεναι αἴσιμον ἦεν:</p>
<p><a>Φ496</a> ὣς ἣ δακρυόεσσα φύγεν, λίπε δ᾽ αὐτόθι τόξα.</p>
<p><a>Φ497</a> Λητὼ δὲ προσέειπε διάκτορος ἀργεϊφόντης:</p>
<p><a>Φ498</a> Λητοῖ ἐγὼ δέ τοι οὔ τι μαχήσομαι: ἀργαλέον δὲ</p>
<p><a>Φ499</a> πληκτίζεσθ᾽ ἀλόχοισι Διὸς νεφεληγερέταο:</p>
<p><a>Φ500</a> ἀλλὰ μάλα πρόφρασσα μετ᾽ ἀθανάτοισι θεοῖσιν</p>
<p><a>Φ501</a> εὔχεσθαι ἐμὲ νικῆσαι κρατερῆφι βίηφιν.</p>
<p><a>Φ502</a> ὣς ἄρ᾽ ἔφη, Λητὼ δὲ συναίνυτο καμπύλα τόξα</p>
<p><a>Φ503</a> πεπτεῶτ᾽ ἄλλυδις ἄλλα μετὰ στροφάλιγγι κονίης.</p>
<p><a>Φ504</a> ἣ μὲν τόξα λαβοῦσα πάλιν κίε θυγατέρος ἧς:</p>
<p><a>Φ505</a> ἣ δ᾽ ἄρ᾽ Ὄλυμπον ἵκανε Διὸς ποτὶ χαλκοβατὲς δῶ,</p>
<p><a>Φ506</a> δακρυόεσσα δὲ πατρὸς ἐφέζετο γούνασι κούρη,</p>
<p><a>Φ507</a> ἀμφὶ δ᾽ ἄρ᾽ ἀμβρόσιος ἑανὸς τρέμε: τὴν δὲ προτὶ οἷ</p>
<p><a>Φ508</a> εἷλε πατὴρ Κρονίδης, καὶ ἀνείρετο ἡδὺ γελάσσας:</p>
<p><a>Φ509</a> τίς νύ σε τοιάδ᾽ ἔρεξε φίλον τέκος Οὐρανιώνων</p>
<p><a>Φ510</a> μαψιδίως, ὡς εἴ τι κακὸν ῥέζουσαν ἐνωπῇ;</p>
<p><a>Φ511</a> τὸν δ᾽ αὖτε προσέειπεν ἐϋστέφανος κελαδεινή:</p>
<p><a>Φ512</a> σή μ᾽ ἄλοχος στυφέλιξε πάτερ λευκώλενος Ἥρη,</p>
<p><a>Φ513</a> ἐξ ἧς ἀθανάτοισιν ἔρις καὶ νεῖκος ἐφῆπται.</p>
<p><a>Φ514</a> ὣς οἳ μὲν τοιαῦτα πρὸς ἀλλήλους ἀγόρευον:</p>
<p><a>Φ515</a> αὐτὰρ Ἀπόλλων Φοῖβος ἐδύσετο Ἴλιον ἱρήν:</p>
<p><a>Φ516</a> μέμβλετο γάρ οἱ τεῖχος ἐϋδμήτοιο πόληος</p>
<p><a>Φ517</a> μὴ Δαναοὶ πέρσειαν ὑπὲρ μόρον ἤματι κείνῳ.</p>
<p><a>Φ518</a> οἳ δ᾽ ἄλλοι πρὸς Ὄλυμπον ἴσαν θεοὶ αἰὲν ἐόντες,</p>
<p><a>Φ519</a> οἳ μὲν χωόμενοι, οἳ δὲ μέγα κυδιόωντες:</p>
<p><a>Φ520</a> κὰδ δ᾽ ἷζον παρὰ πατρὶ κελαινεφεῖ: αὐτὰρ Ἀχιλλεὺς</p>
<p><a>Φ521</a> Τρῶας ὁμῶς αὐτούς τ᾽ ὄλεκεν καὶ μώνυχας ἵππους.</p>
<p><a>Φ522</a> ὡς δ᾽ ὅτε καπνὸς ἰὼν εἰς οὐρανὸν εὐρὺν ἵκηται</p>
<p><a>Φ523</a> ἄστεος αἰθομένοιο, θεῶν δέ ἑ μῆνις ἀνῆκε,</p>
<p><a>Φ524</a> πᾶσι δ᾽ ἔθηκε πόνον, πολλοῖσι δὲ κήδε᾽ ἐφῆκεν,</p>
<p><a>Φ525</a> ὣς Ἀχιλεὺς Τρώεσσι πόνον καὶ κήδε᾽ ἔθηκεν.</p>
<p><a>Φ526</a> ἑστήκει δ᾽ ὃ γέρων Πρίαμος θείου ἐπὶ πύργου,</p>
<p><a>Φ527</a> ἐς δ᾽ ἐνόησ᾽ Ἀχιλῆα πελώριον: αὐτὰρ ὑπ᾽ αὐτοῦ</p>
<p><a>Φ528</a> Τρῶες ἄφαρ κλονέοντο πεφυζότες, οὐδέ τις ἀλκὴ</p>
<p><a>Φ529</a> γίγνεθ᾽: ὃ δ᾽ οἰμώξας ἀπὸ πύργου βαῖνε χαμᾶζε</p>
<p><a>Φ530</a> ὀτρύνων παρὰ τεῖχος ἀγακλειτοὺς πυλαωρούς:</p>
<p><a>Φ531</a> πεπταμένας ἐν χερσὶ πύλας ἔχετ᾽ εἰς ὅ κε λαοὶ</p>
<p><a>Φ532</a> ἔλθωσι προτὶ ἄστυ πεφυζότες: ἦ γὰρ Ἀχιλλεὺς</p>
<p><a>Φ533</a> ἐγγὺς ὅδε κλονέων: νῦν οἴω λοίγι᾽ ἔσεσθαι.</p>
<p><a>Φ534</a> αὐτὰρ ἐπεί κ᾽ ἐς τεῖχος ἀναπνεύσωσιν ἀλέντες,</p>
<p><a>Φ535</a> αὖτις ἐπανθέμεναι σανίδας πυκινῶς ἀραρυίας:</p>
<p><a>Φ536</a> δείδια γὰρ μὴ οὖλος ἀνὴρ ἐς τεῖχος ἅληται.</p>
<p><a>Φ537</a> ὣς ἔφαθ᾽, οἳ δ᾽ ἄνεσάν τε πύλας καὶ ἀπῶσαν ὀχῆας:</p>
<p><a>Φ538</a> αἳ δὲ πετασθεῖσαι τεῦξαν φάος: αὐτὰρ Ἀπόλλων</p>
<p><a>Φ539</a> ἀντίος ἐξέθορε Τρώων ἵνα λοιγὸν ἀλάλκοι.</p>
<p><a>Φ540</a> οἳ δ᾽ ἰθὺς πόλιος καὶ τείχεος ὑψηλοῖο</p>
<p><a>Φ541</a> δίψῃ καρχαλέοι κεκονιμένοι ἐκ πεδίοιο</p>
<p><a>Φ542</a> φεῦγον: ὃ δὲ σφεδανὸν ἔφεπ᾽ ἔγχεϊ, λύσσα δέ οἱ κῆρ</p>
<p><a>Φ543</a> αἰὲν ἔχε κρατερή, μενέαινε δὲ κῦδος ἀρέσθαι.</p>
<p><a>Φ544</a> ἔνθά κεν ὑψίπυλον Τροίην ἕλον υἷες Ἀχαιῶν,</p>
<p><a>Φ545</a> εἰ μὴ Ἀπόλλων Φοῖβος Ἀγήνορα δῖον ἀνῆκε</p>
<p><a>Φ546</a> φῶτ᾽ Ἀντήνορος υἱὸν ἀμύμονά τε κρατερόν τε.</p>
<p><a>Φ547</a> ἐν μέν οἱ κραδίῃ θάρσος βάλε, πὰρ δέ οἱ αὐτὸς</p>
<p><a>Φ548</a> ἔστη, ὅπως θανάτοιο βαρείας χεῖρας ἀλάλκοι</p>
<p><a>Φ549</a> φηγῷ κεκλιμένος: κεκάλυπτο δ᾽ ἄρ᾽ ἠέρι πολλῇ.</p>
<p><a>Φ550</a> αὐτὰρ ὅ γ᾽ ὡς ἐνόησεν Ἀχιλλῆα πτολίπορθον</p>
<p><a>Φ551</a> ἔστη, πολλὰ δέ οἱ κραδίη πόρφυρε μένοντι:</p>
<p><a>Φ552</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Φ553</a> ὤ μοι ἐγών: εἰ μέν κεν ὑπὸ κρατεροῦ Ἀχιλῆος</p>
<p><a>Φ554</a> φεύγω, τῇ περ οἱ ἄλλοι ἀτυζόμενοι κλονέονται,</p>
<p><a>Φ555</a> αἱρήσει με καὶ ὧς, καὶ ἀνάλκιδα δειροτομήσει.</p>
<p><a>Φ556</a> εἰ δ᾽ ἂν ἐγὼ τούτους μὲν ὑποκλονέεσθαι ἐάσω</p>
<p><a>Φ557</a> Πηλεΐδῃ Ἀχιλῆϊ, ποσὶν δ᾽ ἀπὸ τείχεος ἄλλῃ</p>
<p><a>Φ558</a> φεύγω πρὸς πεδίον Ἰλήϊον, ὄφρ᾽ ἂν ἵκωμαι</p>
<p><a>Φ559</a> Ἴδης τε κνημοὺς κατά τε ῥωπήϊα δύω:</p>
<p><a>Φ560</a> ἑσπέριος δ᾽ ἂν ἔπειτα λοεσσάμενος ποταμοῖο</p>
<p><a>Φ561</a> ἱδρῶ ἀποψυχθεὶς προτὶ Ἴλιον ἀπονεοίμην:</p>
<p><a>Φ562</a> ἀλλὰ τί ἤ μοι ταῦτα φίλος διελέξατο θυμός;</p>
<p><a>Φ563</a> μή μ᾽ ἀπαειρόμενον πόλιος πεδίον δὲ νοήσῃ</p>
<p><a>Φ564</a> καί με μεταΐξας μάρψῃ ταχέεσσι πόδεσσιν.</p>
<p><a>Φ565</a> οὐκέτ᾽ ἔπειτ᾽ ἔσται θάνατον καὶ κῆρας ἀλύξαι:</p>
<p><a>Φ566</a> λίην γὰρ κρατερὸς περὶ πάντων ἔστ᾽ ἀνθρώπων.</p>
<p><a>Φ567</a> εἰ δέ κέ οἱ προπάροιθε πόλεος κατεναντίον ἔλθω:</p>
<p><a>Φ568</a> καὶ γάρ θην τούτῳ τρωτὸς χρὼς ὀξέϊ χαλκῷ,</p>
<p><a>Φ569</a> ἐν δὲ ἴα ψυχή, θνητὸν δέ ἕ φασ᾽ ἄνθρωποι</p>
<p><a>Φ570</a> ἔμμεναι: αὐτάρ οἱ Κρονίδης Ζεὺς κῦδος ὀπάζει.</p>
<p><a>Φ571</a> ὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ</p>
<p><a>Φ572</a> ἄλκιμον ὁρμᾶτο πτολεμίζειν ἠδὲ μάχεσθαι.</p>
<p><a>Φ573</a> ἠΰτε πάρδαλις εἶσι βαθείης ἐκ ξυλόχοιο</p>
<p><a>Φ574</a> ἀνδρὸς θηρητῆρος ἐναντίον, οὐδέ τι θυμῷ</p>
<p><a>Φ575</a> ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:</p>
<p><a>Φ576</a> εἴ περ γὰρ φθάμενός μιν ἢ οὐτάσῃ ἠὲ βάλῃσιν,</p>
<p><a>Φ577</a> ἀλλά τε καὶ περὶ δουρὶ πεπαρμένη οὐκ ἀπολήγει</p>
<p><a>Φ578</a> ἀλκῆς, πρίν γ᾽ ἠὲ ξυμβλήμεναι ἠὲ δαμῆναι:</p>
<p><a>Φ579</a> ὣς Ἀντήνορος υἱὸς ἀγαυοῦ δῖος Ἀγήνωρ</p>
<p><a>Φ580</a> οὐκ ἔθελεν φεύγειν, πρὶν πειρήσαιτ᾽ Ἀχιλῆος.</p>
<p><a>Φ581</a> ἀλλ᾽ ὅ γ᾽ ἄρ᾽ ἀσπίδα μὲν πρόσθ᾽ ἔσχετο πάντοσ᾽ ἐΐσην,</p>
<p><a>Φ582</a> ἐγχείῃ δ᾽ αὐτοῖο τιτύσκετο, καὶ μέγ᾽ ἀΰτει:</p>
<p><a>Φ583</a> ἦ δή που μάλ᾽ ἔολπας ἐνὶ φρεσὶ φαίδιμ᾽ Ἀχιλλεῦ</p>
<p><a>Φ584</a> ἤματι τῷδε πόλιν πέρσειν Τρώων ἀγερώχων</p>
<p><a>Φ585</a> νηπύτι᾽: ἦ τ᾽ ἔτι πολλὰ τετεύξεται ἄλγε᾽ ἐπ᾽ αὐτῇ.</p>
<p><a>Φ586</a> ἐν γάρ οἱ πολέες τε καὶ ἄλκιμοι ἀνέρες εἰμέν,</p>
<p><a>Φ587</a> οἳ καὶ πρόσθε φίλων τοκέων ἀλόχων τε καὶ υἱῶν</p>
<p><a>Φ588</a> Ἴλιον εἰρυόμεσθα: σὺ δ᾽ ἐνθάδε πότμον ἐφέψεις</p>
<p><a>Φ589</a> ὧδ᾽ ἔκπαγλος ἐὼν καὶ θαρσαλέος πολεμιστής.</p>
<p><a>Φ590</a> ἦ ῥα, καὶ ὀξὺν ἄκοντα βαρείης χειρὸς ἀφῆκε,</p>
<p><a>Φ591</a> καί ῥ᾽ ἔβαλε κνήμην ὑπὸ γούνατος οὐδ᾽ ἀφάμαρτεν.</p>
<p><a>Φ592</a> ἀμφὶ δέ οἱ κνημὶς νεοτεύκτου κασσιτέροιο</p>
<p><a>Φ593</a> σμερδαλέον κονάβησε: πάλιν δ᾽ ἀπὸ χαλκὸς ὄρουσε</p>
<p><a>Φ594</a> βλημένου, οὐδ᾽ ἐπέρησε, θεοῦ δ᾽ ἠρύκακε δῶρα.</p>
<p><a>Φ595</a> Πηλεΐδης δ᾽ ὁρμήσατ᾽ Ἀγήνορος ἀντιθέοιο</p>
<p><a>Φ596</a> δεύτερος: οὐδ᾽ ἔτ᾽ ἔασεν Ἀπόλλων κῦδος ἀρέσθαι,</p>
<p><a>Φ597</a> ἀλλά μιν ἐξήρπαξε, κάλυψε δ᾽ ἄρ᾽ ἠέρι πολλῇ,</p>
<p><a>Φ598</a> ἡσύχιον δ᾽ ἄρα μιν πολέμου ἔκπεμπε νέεσθαι.</p>
<p><a>Φ599</a> αὐτὰρ ὃ Πηλεΐωνα δόλῳ ἀποέργαθε λαοῦ:</p>
<p><a>Φ600</a> αὐτῷ γὰρ ἑκάεργος Ἀγήνορι πάντα ἐοικὼς</p>
<p><a>Φ601</a> ἔστη πρόσθε ποδῶν, ὃ δ᾽ ἐπέσσυτο ποσσὶ διώκειν:</p>
<p><a>Φ602</a> εἷος ὃ τὸν πεδίοιο διώκετο πυροφόροιο</p>
<p><a>Φ603</a> τρέψας πὰρ ποταμὸν βαθυδινήεντα Σκάμανδρον</p>
<p><a>Φ604</a> τυτθὸν ὑπεκπροθέοντα: δόλῳ δ᾽ ἄρ᾽ ἔθελγεν Ἀπόλλων</p>
<p><a>Φ605</a> ὡς αἰεὶ ἔλποιτο κιχήσεσθαι ποσὶν οἷσι:</p>
<p><a>Φ606</a> τόφρ᾽ ἄλλοι Τρῶες πεφοβημένοι ἦλθον ὁμίλῳ</p>
<p><a>Φ607</a> ἀσπάσιοι προτὶ ἄστυ, πόλις δ᾽ ἔμπλητο ἀλέντων.</p>
<p><a>Φ608</a> οὐδ᾽ ἄρα τοί γ᾽ ἔτλαν πόλιος καὶ τείχεος ἐκτὸς</p>
<p><a>Φ609</a> μεῖναι ἔτ᾽ ἀλλήλους, καὶ γνώμεναι ὅς τε πεφεύγοι</p>
<p><a>Φ610</a> ὅς τ᾽ ἔθαν᾽ ἐν πολέμῳ: ἀλλ᾽ ἐσσυμένως ἐσέχυντο</p>
<p><a>Φ611</a> ἐς πόλιν, ὅν τινα τῶν γε πόδες καὶ γοῦνα σαώσαι.</p>
<h4 class="C2">Book 22</h4><p><a>Χ1</a> ὣς οἳ μὲν κατὰ ἄστυ πεφυζότες ἠΰτε νεβροὶ</p>
<p><a>Χ2</a> ἱδρῶ ἀπεψύχοντο πίον τ᾽ ἀκέοντό τε δίψαν</p>
<p><a>Χ3</a> κεκλιμένοι καλῇσιν ἐπάλξεσιν: αὐτὰρ Ἀχαιοὶ</p>
<p><a>Χ4</a> τείχεος ἆσσον ἴσαν σάκε᾽ ὤμοισι κλίναντες.</p>
<p><a>Χ5</a> Ἕκτορα δ᾽ αὐτοῦ μεῖναι ὀλοιὴ μοῖρα πέδησεν</p>
<p><a>Χ6</a> Ἰλίου προπάροιθε πυλάων τε Σκαιάων.</p>
<p><a>Χ7</a> αὐτὰρ Πηλείωνα προσηύδα Φοῖβος Ἀπόλλων:</p>
<p><a>Χ8</a> τίπτέ με Πηλέος υἱὲ ποσὶν ταχέεσσι διώκεις</p>
<p><a>Χ9</a> αὐτὸς θνητὸς ἐὼν θεὸν ἄμβροτον; οὐδέ νύ πώ με</p>
<p><a>Χ10</a> ἔγνως ὡς θεός εἰμι, σὺ δ᾽ ἀσπερχὲς μενεαίνεις.</p>
<p><a>Χ11</a> ἦ νύ τοι οὔ τι μέλει Τρώων πόνος, οὓς ἐφόβησας,</p>
<p><a>Χ12</a> οἳ δή τοι εἰς ἄστυ ἄλεν, σὺ δὲ δεῦρο λιάσθης.</p>
<p><a>Χ13</a> οὐ μέν με κτενέεις, ἐπεὶ οὔ τοι μόρσιμός εἰμι.</p>
<p><a>Χ14</a> τὸν δὲ μέγ᾽ ὀχθήσας προσέφη πόδας ὠκὺς Ἀχιλλεύς:</p>
<p><a>Χ15</a> ἔβλαψάς μ᾽ ἑκάεργε θεῶν ὀλοώτατε πάντων</p>
<p><a>Χ16</a> ἐνθάδε νῦν τρέψας ἀπὸ τείχεος: ἦ κ᾽ ἔτι πολλοὶ</p>
<p><a>Χ17</a> γαῖαν ὀδὰξ εἷλον πρὶν Ἴλιον εἰσαφικέσθαι.</p>
<p><a>Χ18</a> νῦν δ᾽ ἐμὲ μὲν μέγα κῦδος ἀφείλεο, τοὺς δὲ σάωσας</p>
<p><a>Χ19</a> ῥηϊδίως, ἐπεὶ οὔ τι τίσιν γ᾽ ἔδεισας ὀπίσσω.</p>
<p><a>Χ20</a> ἦ σ᾽ ἂν τισαίμην, εἴ μοι δύναμίς γε παρείη.</p>
<p><a>Χ21</a> ὣς εἰπὼν προτὶ ἄστυ μέγα φρονέων ἐβεβήκει,</p>
<p><a>Χ22</a> σευάμενος ὥς θ᾽ ἵππος ἀεθλοφόρος σὺν ὄχεσφιν,</p>
<p><a>Χ23</a> ὅς ῥά τε ῥεῖα θέῃσι τιταινόμενος πεδίοιο:</p>
<p><a>Χ24</a> ὣς Ἀχιλεὺς λαιψηρὰ πόδας καὶ γούνατ᾽ ἐνώμα.</p>
<p><a>Χ25</a> τὸν δ᾽ ὃ γέρων Πρίαμος πρῶτος ἴδεν ὀφθαλμοῖσι</p>
<p><a>Χ26</a> παμφαίνονθ᾽ ὥς τ᾽ ἀστέρ᾽ ἐπεσσύμενον πεδίοιο,</p>
<p><a>Χ27</a> ὅς ῥά τ᾽ ὀπώρης εἶσιν, ἀρίζηλοι δέ οἱ αὐγαὶ</p>
<p><a>Χ28</a> φαίνονται πολλοῖσι μετ᾽ ἀστράσι νυκτὸς ἀμολγῷ,</p>
<p><a>Χ29</a> ὅν τε κύν᾽ Ὠρίωνος ἐπίκλησιν καλέουσι.</p>
<p><a>Χ30</a> λαμπρότατος μὲν ὅ γ᾽ ἐστί, κακὸν δέ τε σῆμα τέτυκται,</p>
<p><a>Χ31</a> καί τε φέρει πολλὸν πυρετὸν δειλοῖσι βροτοῖσιν:</p>
<p><a>Χ32</a> ὣς τοῦ χαλκὸς ἔλαμπε περὶ στήθεσσι θέοντος.</p>
<p><a>Χ33</a> ᾤμωξεν δ᾽ ὃ γέρων, κεφαλὴν δ᾽ ὅ γε κόψατο χερσὶν</p>
<p><a>Χ34</a> ὑψόσ᾽ ἀνασχόμενος, μέγα δ᾽ οἰμώξας ἐγεγώνει</p>
<p><a>Χ35</a> λισσόμενος φίλον υἱόν: ὃ δὲ προπάροιθε πυλάων</p>
<p><a>Χ36</a> ἑστήκει ἄμοτον μεμαὼς Ἀχιλῆϊ μάχεσθαι:</p>
<p><a>Χ37</a> τὸν δ᾽ ὃ γέρων ἐλεεινὰ προσηύδα χεῖρας ὀρεγνύς:</p>
<p><a>Χ38</a> Ἕκτορ μή μοι μίμνε φίλον τέκος ἀνέρα τοῦτον</p>
<p><a>Χ39</a> οἶος ἄνευθ᾽ ἄλλων, ἵνα μὴ τάχα πότμον ἐπίσπῃς</p>
<p><a>Χ40</a> Πηλεΐωνι δαμείς, ἐπεὶ ἦ πολὺ φέρτερός ἐστι</p>
<p><a>Χ41</a> σχέτλιος: αἴθε θεοῖσι φίλος τοσσόνδε γένοιτο</p>
<p><a>Χ42</a> ὅσσον ἐμοί: τάχα κέν ἑ κύνες καὶ γῦπες ἔδοιεν</p>
<p><a>Χ43</a> κείμενον: ἦ κέ μοι αἰνὸν ἀπὸ πραπίδων ἄχος ἔλθοι:</p>
<p><a>Χ44</a> ὅς μ᾽ υἱῶν πολλῶν τε καὶ ἐσθλῶν εὖνιν ἔθηκε</p>
<p><a>Χ45</a> κτείνων καὶ περνὰς νήσων ἔπι τηλεδαπάων.</p>
<p><a>Χ46</a> καὶ γὰρ νῦν δύο παῖδε Λυκάονα καὶ Πολύδωρον</p>
<p><a>Χ47</a> οὐ δύναμαι ἰδέειν Τρώων εἰς ἄστυ ἀλέντων,</p>
<p><a>Χ48</a> τούς μοι Λαοθόη τέκετο κρείουσα γυναικῶν.</p>
<p><a>Χ49</a> ἀλλ᾽ εἰ μὲν ζώουσι μετὰ στρατῷ, ἦ τ᾽ ἂν ἔπειτα</p>
<p><a>Χ50</a> χαλκοῦ τε χρυσοῦ τ᾽ ἀπολυσόμεθ᾽, ἔστι γὰρ ἔνδον:</p>
<p><a>Χ51</a> πολλὰ γὰρ ὤπασε παιδὶ γέρων ὀνομάκλυτος Ἄλτης.</p>
<p><a>Χ52</a> εἰ δ᾽ ἤδη τεθνᾶσι καὶ εἰν Ἀΐδαο δόμοισιν,</p>
<p><a>Χ53</a> ἄλγος ἐμῷ θυμῷ καὶ μητέρι τοὶ τεκόμεσθα:</p>
<p><a>Χ54</a> λαοῖσιν δ᾽ ἄλλοισι μινυνθαδιώτερον ἄλγος</p>
<p><a>Χ55</a> ἔσσεται, ἢν μὴ καὶ σὺ θάνῃς Ἀχιλῆϊ δαμασθείς.</p>
<p><a>Χ56</a> ἀλλ᾽ εἰσέρχεο τεῖχος ἐμὸν τέκος, ὄφρα σαώσῃς</p>
<p><a>Χ57</a> Τρῶας καὶ Τρῳάς, μὴ δὲ μέγα κῦδος ὀρέξῃς</p>
<p><a>Χ58</a> Πηλεΐδῃ, αὐτὸς δὲ φίλης αἰῶνος ἀμερθῇς.</p>
<p><a>Χ59</a> πρὸς δ᾽ ἐμὲ τὸν δύστηνον ἔτι φρονέοντ᾽ ἐλέησον</p>
<p><a>Χ60</a> δύσμορον, ὅν ῥα πατὴρ Κρονίδης ἐπὶ γήραος οὐδῷ</p>
<p><a>Χ61</a> αἴσῃ ἐν ἀργαλέῃ φθίσει κακὰ πόλλ᾽ ἐπιδόντα</p>
<p><a>Χ62</a> υἷάς τ᾽ ὀλλυμένους ἑλκηθείσας τε θύγατρας,</p>
<p><a>Χ63</a> καὶ θαλάμους κεραϊζομένους, καὶ νήπια τέκνα</p>
<p><a>Χ64</a> βαλλόμενα προτὶ γαίῃ ἐν αἰνῇ δηϊοτῆτι,</p>
<p><a>Χ65</a> ἑλκομένας τε νυοὺς ὀλοῇς ὑπὸ χερσὶν Ἀχαιῶν.</p>
<p><a>Χ66</a> αὐτὸν δ᾽ ἂν πύματόν με κύνες πρώτῃσι θύρῃσιν</p>
<p><a>Χ67</a> ὠμησταὶ ἐρύουσιν, ἐπεί κέ τις ὀξέϊ χαλκῷ</p>
<p><a>Χ68</a> τύψας ἠὲ βαλὼν ῥεθέων ἐκ θυμὸν ἕληται,</p>
<p><a>Χ69</a> οὓς τρέφον ἐν μεγάροισι τραπεζῆας θυραωρούς,</p>
<p><a>Χ70</a> οἵ κ᾽ ἐμὸν αἷμα πιόντες ἀλύσσοντες περὶ θυμῷ</p>
<p><a>Χ71</a> κείσοντ᾽ ἐν προθύροισι. νέῳ δέ τε πάντ᾽ ἐπέοικεν</p>
<p><a>Χ72</a> ἄρηϊ κταμένῳ δεδαϊγμένῳ ὀξέϊ χαλκῷ</p>
<p><a>Χ73</a> κεῖσθαι: πάντα δὲ καλὰ θανόντι περ ὅττι φανήῃ:</p>
<p><a>Χ74</a> ἀλλ᾽ ὅτε δὴ πολιόν τε κάρη πολιόν τε γένειον</p>
<p><a>Χ75</a> αἰδῶ τ᾽ αἰσχύνωσι κύνες κταμένοιο γέροντος,</p>
<p><a>Χ76</a> τοῦτο δὴ οἴκτιστον πέλεται δειλοῖσι βροτοῖσιν.</p>
<p><a>Χ77</a> ἦ ῥ᾽ ὃ γέρων, πολιὰς δ᾽ ἄρ᾽ ἀνὰ τρίχας ἕλκετο χερσὶ</p>
<p><a>Χ78</a> τίλλων ἐκ κεφαλῆς: οὐδ᾽ Ἕκτορι θυμὸν ἔπειθε.</p>
<p><a>Χ79</a> μήτηρ δ᾽ αὖθ᾽ ἑτέρωθεν ὀδύρετο δάκρυ χέουσα</p>
<p><a>Χ80</a> κόλπον ἀνιεμένη, ἑτέρηφι δὲ μαζὸν ἀνέσχε:</p>
<p><a>Χ81</a> καί μιν δάκρυ χέουσ᾽ ἔπεα πτερόεντα προσηύδα:</p>
<p><a>Χ82</a> Ἕκτορ τέκνον ἐμὸν τάδε τ᾽ αἴδεο καί μ᾽ ἐλέησον</p>
<p><a>Χ83</a> αὐτήν, εἴ ποτέ τοι λαθικηδέα μαζὸν ἐπέσχον:</p>
<p><a>Χ84</a> τῶν μνῆσαι φίλε τέκνον ἄμυνε δὲ δήϊον ἄνδρα</p>
<p><a>Χ85</a> τείχεος ἐντὸς ἐών, μὴ δὲ πρόμος ἵστασο τούτῳ</p>
<p><a>Χ86</a> σχέτλιος: εἴ περ γάρ σε κατακτάνῃ, οὔ σ᾽ ἔτ᾽ ἔγωγε</p>
<p><a>Χ87</a> κλαύσομαι ἐν λεχέεσσι φίλον θάλος, ὃν τέκον αὐτή,</p>
<p><a>Χ88</a> οὐδ᾽ ἄλοχος πολύδωρος: ἄνευθε δέ σε μέγα νῶϊν</p>
<p><a>Χ89</a> Ἀργείων παρὰ νηυσὶ κύνες ταχέες κατέδονται.</p>
<p><a>Χ90</a> ὣς τώ γε κλαίοντε προσαυδήτην φίλον υἱὸν</p>
<p><a>Χ91</a> πολλὰ λισσομένω: οὐδ᾽ Ἕκτορι θυμὸν ἔπειθον,</p>
<p><a>Χ92</a> ἀλλ᾽ ὅ γε μίμν᾽ Ἀχιλῆα πελώριον ἆσσον ἰόντα.</p>
<p><a>Χ93</a> ὡς δὲ δράκων ἐπὶ χειῇ ὀρέστερος ἄνδρα μένῃσι</p>
<p><a>Χ94</a> βεβρωκὼς κακὰ φάρμακ᾽, ἔδυ δέ τέ μιν χόλος αἰνός,</p>
<p><a>Χ95</a> σμερδαλέον δὲ δέδορκεν ἑλισσόμενος περὶ χειῇ:</p>
<p><a>Χ96</a> ὣς Ἕκτωρ ἄσβεστον ἔχων μένος οὐχ ὑπεχώρει</p>
<p><a>Χ97</a> πύργῳ ἔπι προὔχοντι φαεινὴν ἀσπίδ᾽ ἐρείσας:</p>
<p><a>Χ98</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>Χ99</a> ὤ μοι ἐγών, εἰ μέν κε πύλας καὶ τείχεα δύω,</p>
<p><a>Χ100</a> Πουλυδάμας μοι πρῶτος ἐλεγχείην ἀναθήσει,</p>
<p><a>Χ101</a> ὅς μ᾽ ἐκέλευε Τρωσὶ ποτὶ πτόλιν ἡγήσασθαι</p>
<p><a>Χ102</a> νύχθ᾽ ὕπο τήνδ᾽ ὀλοὴν ὅτε τ᾽ ὤρετο δῖος Ἀχιλλεύς.</p>
<p><a>Χ103</a> ἀλλ᾽ ἐγὼ οὐ πιθόμην: ἦ τ᾽ ἂν πολὺ κέρδιον ἦεν.</p>
<p><a>Χ104</a> νῦν δ᾽ ἐπεὶ ὤλεσα λαὸν ἀτασθαλίῃσιν ἐμῇσιν,</p>
<p><a>Χ105</a> αἰδέομαι Τρῶας καὶ Τρῳάδας ἑλκεσιπέπλους,</p>
<p><a>Χ106</a> μή ποτέ τις εἴπῃσι κακώτερος ἄλλος ἐμεῖο:</p>
<p><a>Χ107</a> Ἕκτωρ ἧφι βίηφι πιθήσας ὤλεσε λαόν.</p>
<p><a>Χ108</a> ὣς ἐρέουσιν: ἐμοὶ δὲ τότ᾽ ἂν πολὺ κέρδιον εἴη</p>
<p><a>Χ109</a> ἄντην ἢ Ἀχιλῆα κατακτείναντα νέεσθαι,</p>
<p><a>Χ110</a> ἠέ κεν αὐτῷ ὀλέσθαι ἐϋκλειῶς πρὸ πόληος.</p>
<p><a>Χ111</a> εἰ δέ κεν ἀσπίδα μὲν καταθείομαι ὀμφαλόεσσαν</p>
<p><a>Χ112</a> καὶ κόρυθα βριαρήν, δόρυ δὲ πρὸς τεῖχος ἐρείσας</p>
<p><a>Χ113</a> αὐτὸς ἰὼν Ἀχιλῆος ἀμύμονος ἀντίος ἔλθω</p>
<p><a>Χ114</a> καί οἱ ὑπόσχωμαι Ἑλένην καὶ κτήμαθ᾽ ἅμ᾽ αὐτῇ,</p>
<p><a>Χ115</a> πάντα μάλ᾽ ὅσσά τ᾽ Ἀλέξανδρος κοίλῃς ἐνὶ νηυσὶν</p>
<p><a>Χ116</a> ἠγάγετο Τροίηνδ᾽, ἥ τ᾽ ἔπλετο νείκεος ἀρχή,</p>
<p><a>Χ117</a> δωσέμεν Ἀτρεΐδῃσιν ἄγειν, ἅμα δ᾽ ἀμφὶς Ἀχαιοῖς</p>
<p><a>Χ118</a> ἄλλ᾽ ἀποδάσσεσθαι ὅσα τε πτόλις ἥδε κέκευθε:</p>
<p><a>Χ119</a> Τρωσὶν δ᾽ αὖ μετόπισθε γερούσιον ὅρκον ἕλωμαι</p>
<p><a>Χ120</a> μή τι κατακρύψειν, ἀλλ᾽ ἄνδιχα πάντα δάσασθαι</p>
<p><a>Χ121</a> κτῆσιν ὅσην πτολίεθρον ἐπήρατον ἐντὸς ἐέργει:</p>
<p><a>Χ122</a> ἀλλὰ τί ἤ μοι ταῦτα φίλος διελέξατο θυμός;</p>
<p><a>Χ123</a> μή μιν ἐγὼ μὲν ἵκωμαι ἰών, ὃ δέ μ᾽ οὐκ ἐλεήσει</p>
<p><a>Χ124</a> οὐδέ τί μ᾽ αἰδέσεται, κτενέει δέ με γυμνὸν ἐόντα</p>
<p><a>Χ125</a> αὔτως ὥς τε γυναῖκα, ἐπεί κ᾽ ἀπὸ τεύχεα δύω.</p>
<p><a>Χ126</a> οὐ μέν πως νῦν ἔστιν ἀπὸ δρυὸς οὐδ᾽ ἀπὸ πέτρης</p>
<p><a>Χ127</a> τῷ ὀαριζέμεναι, ἅ τε παρθένος ἠΐθεός τε</p>
<p><a>Χ128</a> παρθένος ἠΐθεός τ᾽ ὀαρίζετον ἀλλήλοιιν.</p>
<p><a>Χ129</a> βέλτερον αὖτ᾽ ἔριδι ξυνελαυνέμεν ὅττι τάχιστα:</p>
<p><a>Χ130</a> εἴδομεν ὁπποτέρῳ κεν Ὀλύμπιος εὖχος ὀρέξῃ.</p>
<p><a>Χ131</a> ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς</p>
<p><a>Χ132</a> ἶσος Ἐνυαλίῳ κορυθάϊκι πτολεμιστῇ</p>
<p><a>Χ133</a> σείων Πηλιάδα μελίην κατὰ δεξιὸν ὦμον</p>
<p><a>Χ134</a> δεινήν: ἀμφὶ δὲ χαλκὸς ἐλάμπετο εἴκελος αὐγῇ</p>
<p><a>Χ135</a> ἢ πυρὸς αἰθομένου ἢ ἠελίου ἀνιόντος.</p>
<p><a>Χ136</a> Ἕκτορα δ᾽, ὡς ἐνόησεν, ἕλε τρόμος: οὐδ᾽ ἄρ᾽ ἔτ᾽ ἔτλη</p>
<p><a>Χ137</a> αὖθι μένειν, ὀπίσω δὲ πύλας λίπε, βῆ δὲ φοβηθείς:</p>
<p><a>Χ138</a> Πηλεΐδης δ᾽ ἐπόρουσε ποσὶ κραιπνοῖσι πεποιθώς.</p>
<p><a>Χ139</a> ἠΰτε κίρκος ὄρεσφιν ἐλαφρότατος πετεηνῶν</p>
<p><a>Χ140</a> ῥηϊδίως οἴμησε μετὰ τρήρωνα πέλειαν,</p>
<p><a>Χ141</a> ἣ δέ θ᾽ ὕπαιθα φοβεῖται, ὃ δ᾽ ἐγγύθεν ὀξὺ λεληκὼς</p>
<p><a>Χ142</a> ταρφέ᾽ ἐπαΐσσει, ἑλέειν τέ ἑ θυμὸς ἀνώγει:</p>
<p><a>Χ143</a> ὣς ἄρ᾽ ὅ γ᾽ ἐμμεμαὼς ἰθὺς πέτετο, τρέσε δ᾽ Ἕκτωρ</p>
<p><a>Χ144</a> τεῖχος ὕπο Τρώων, λαιψηρὰ δὲ γούνατ᾽ ἐνώμα.</p>
<p><a>Χ145</a> οἳ δὲ παρὰ σκοπιὴν καὶ ἐρινεὸν ἠνεμόεντα</p>
<p><a>Χ146</a> τείχεος αἰὲν ὑπ᾽ ἐκ κατ᾽ ἀμαξιτὸν ἐσσεύοντο,</p>
<p><a>Χ147</a> κρουνὼ δ᾽ ἵκανον καλλιρρόω: ἔνθα δὲ πηγαὶ</p>
<p><a>Χ148</a> δοιαὶ ἀναΐσσουσι Σκαμάνδρου δινήεντος.</p>
<p><a>Χ149</a> ἣ μὲν γάρ θ᾽ ὕδατι λιαρῷ ῥέει, ἀμφὶ δὲ καπνὸς</p>
<p><a>Χ150</a> γίγνεται ἐξ αὐτῆς ὡς εἰ πυρὸς αἰθομένοιο:</p>
<p><a>Χ151</a> ἣ δ᾽ ἑτέρη θέρεϊ προρέει ἐϊκυῖα χαλάζῃ,</p>
<p><a>Χ152</a> ἢ χιόνι ψυχρῇ ἢ ἐξ ὕδατος κρυστάλλῳ.</p>
<p><a>Χ153</a> ἔνθα δ᾽ ἐπ᾽ αὐτάων πλυνοὶ εὐρέες ἐγγὺς ἔασι</p>
<p><a>Χ154</a> καλοὶ λαΐνεοι, ὅθι εἵματα σιγαλόεντα</p>
<p><a>Χ155</a> πλύνεσκον Τρώων ἄλοχοι καλαί τε θύγατρες</p>
<p><a>Χ156</a> τὸ πρὶν ἐπ᾽ εἰρήνης πρὶν ἐλθεῖν υἷας Ἀχαιῶν.</p>
<p><a>Χ157</a> τῇ ῥα παραδραμέτην φεύγων ὃ δ᾽ ὄπισθε διώκων:</p>
<p><a>Χ158</a> πρόσθε μὲν ἐσθλὸς ἔφευγε, δίωκε δέ μιν μέγ᾽ ἀμείνων</p>
<p><a>Χ159</a> καρπαλίμως, ἐπεὶ οὐχ ἱερήϊον οὐδὲ βοείην</p>
<p><a>Χ160</a> ἀρνύσθην, ἅ τε ποσσὶν ἀέθλια γίγνεται ἀνδρῶν,</p>
<p><a>Χ161</a> ἀλλὰ περὶ ψυχῆς θέον Ἕκτορος ἱπποδάμοιο.</p>
<p><a>Χ162</a> ὡς δ᾽ ὅτ᾽ ἀεθλοφόροι περὶ τέρματα μώνυχες ἵπποι</p>
<p><a>Χ163</a> ῥίμφα μάλα τρωχῶσι: τὸ δὲ μέγα κεῖται ἄεθλον</p>
<p><a>Χ164</a> ἢ τρίπος ἠὲ γυνὴ ἀνδρὸς κατατεθνηῶτος:</p>
<p><a>Χ165</a> ὣς τὼ τρὶς Πριάμοιο πόλιν πέρι δινηθήτην</p>
<p><a>Χ166</a> καρπαλίμοισι πόδεσσι: θεοὶ δ᾽ ἐς πάντες ὁρῶντο:</p>
<p><a>Χ167</a> τοῖσι δὲ μύθων ἦρχε πατὴρ ἀνδρῶν τε θεῶν τε:</p>
<p><a>Χ168</a> ὢ πόποι ἦ φίλον ἄνδρα διωκόμενον περὶ τεῖχος</p>
<p><a>Χ169</a> ὀφθαλμοῖσιν ὁρῶμαι: ἐμὸν δ᾽ ὀλοφύρεται ἦτορ</p>
<p><a>Χ170</a> Ἕκτορος, ὅς μοι πολλὰ βοῶν ἐπὶ μηρί᾽ ἔκηεν</p>
<p><a>Χ171</a> Ἴδης ἐν κορυφῇσι πολυπτύχου, ἄλλοτε δ᾽ αὖτε</p>
<p><a>Χ172</a> ἐν πόλει ἀκροτάτῃ: νῦν αὖτέ ἑ δῖος Ἀχιλλεὺς</p>
<p><a>Χ173</a> ἄστυ πέρι Πριάμοιο ποσὶν ταχέεσσι διώκει.</p>
<p><a>Χ174</a> ἀλλ᾽ ἄγετε φράζεσθε θεοὶ καὶ μητιάασθε</p>
<p><a>Χ175</a> ἠέ μιν ἐκ θανάτοιο σαώσομεν, ἦέ μιν ἤδη</p>
<p><a>Χ176</a> Πηλεΐδῃ Ἀχιλῆϊ δαμάσσομεν ἐσθλὸν ἐόντα.</p>
<p><a>Χ177</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>Χ178</a> ὦ πάτερ ἀργικέραυνε κελαινεφὲς οἷον ἔειπες:</p>
<p><a>Χ179</a> ἄνδρα θνητὸν ἐόντα πάλαι πεπρωμένον αἴσῃ</p>
<p><a>Χ180</a> ἂψ ἐθέλεις θανάτοιο δυσηχέος ἐξαναλῦσαι;</p>
<p><a>Χ181</a> ἔρδ᾽: ἀτὰρ οὔ τοι πάντες ἐπαινέομεν θεοὶ ἄλλοι.</p>
<p><a>Χ182</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Χ183</a> θάρσει Τριτογένεια φίλον τέκος: οὔ νύ τι θυμῷ</p>
<p><a>Χ184</a> πρόφρονι μυθέομαι, ἐθέλω δέ τοι ἤπιος εἶναι:</p>
<p><a>Χ185</a> ἔρξον ὅπῃ δή τοι νόος ἔπλετο, μὴ δ᾽ ἔτ᾽ ἐρώει.</p>
<p><a>Χ186</a> ὣς εἰπὼν ὄτρυνε πάρος μεμαυῖαν Ἀθήνην:</p>
<p><a>Χ187</a> βῆ δὲ κατ᾽ Οὐλύμποιο καρήνων ἀΐξασα.</p>
<p><a>Χ188</a> Ἕκτορα δ᾽ ἀσπερχὲς κλονέων ἔφεπ᾽ ὠκὺς Ἀχιλλεύς.</p>
<p><a>Χ189</a> ὡς δ᾽ ὅτε νεβρὸν ὄρεσφι κύων ἐλάφοιο δίηται</p>
<p><a>Χ190</a> ὄρσας ἐξ εὐνῆς διά τ᾽ ἄγκεα καὶ διὰ βήσσας:</p>
<p><a>Χ191</a> τὸν δ᾽ εἴ πέρ τε λάθῃσι καταπτήξας ὑπὸ θάμνῳ,</p>
<p><a>Χ192</a> ἀλλά τ᾽ ἀνιχνεύων θέει ἔμπεδον ὄφρά κεν εὕρῃ:</p>
<p><a>Χ193</a> ὣς Ἕκτωρ οὐ λῆθε ποδώκεα Πηλεΐωνα.</p>
<p><a>Χ194</a> ὁσσάκι δ᾽ ὁρμήσειε πυλάων Δαρδανιάων</p>
<p><a>Χ195</a> ἀντίον ἀΐξασθαι ἐϋδμήτους ὑπὸ πύργους,</p>
<p><a>Χ196</a> εἴ πως οἷ καθύπερθεν ἀλάλκοιεν βελέεσσι,</p>
<p><a>Χ197</a> τοσσάκι μιν προπάροιθεν ἀποστρέψασκε παραφθὰς</p>
<p><a>Χ198</a> πρὸς πεδίον: αὐτὸς δὲ ποτὶ πτόλιος πέτετ᾽ αἰεί.</p>
<p><a>Χ199</a> ὡς δ᾽ ἐν ὀνείρῳ οὐ δύναται φεύγοντα διώκειν:</p>
<p><a>Χ200</a> οὔτ᾽ ἄρ᾽ ὃ τὸν δύναται ὑποφεύγειν οὔθ᾽ ὃ διώκειν:</p>
<p><a>Χ201</a> ὣς ὃ τὸν οὐ δύνατο μάρψαι ποσίν, οὐδ᾽ ὃς ἀλύξαι.</p>
<p><a>Χ202</a> πῶς δέ κεν Ἕκτωρ κῆρας ὑπεξέφυγεν θανάτοιο,</p>
<p><a>Χ203</a> εἰ μή οἱ πύματόν τε καὶ ὕστατον ἤντετ᾽ Ἀπόλλων</p>
<p><a>Χ204</a> ἐγγύθεν, ὅς οἱ ἐπῶρσε μένος λαιψηρά τε γοῦνα;</p>
<p><a>Χ205</a> λαοῖσιν δ᾽ ἀνένευε καρήατι δῖος Ἀχιλλεύς,</p>
<p><a>Χ206</a> οὐδ᾽ ἔα ἱέμεναι ἐπὶ Ἕκτορι πικρὰ βέλεμνα,</p>
<p><a>Χ207</a> μή τις κῦδος ἄροιτο βαλών, ὃ δὲ δεύτερος ἔλθοι.</p>
<p><a>Χ208</a> ἀλλ᾽ ὅτε δὴ τὸ τέταρτον ἐπὶ κρουνοὺς ἀφίκοντο,</p>
<p><a>Χ209</a> καὶ τότε δὴ χρύσεια πατὴρ ἐτίταινε τάλαντα,</p>
<p><a>Χ210</a> ἐν δ᾽ ἐτίθει δύο κῆρε τανηλεγέος θανάτοιο,</p>
<p><a>Χ211</a> τὴν μὲν Ἀχιλλῆος, τὴν δ᾽ Ἕκτορος ἱπποδάμοιο,</p>
<p><a>Χ212</a> ἕλκε δὲ μέσσα λαβών: ῥέπε δ᾽ Ἕκτορος αἴσιμον ἦμαρ,</p>
<p><a>Χ213</a> ᾤχετο δ᾽ εἰς Ἀΐδαο, λίπεν δέ ἑ Φοῖβος Ἀπόλλων.</p>
<p><a>Χ214</a> Πηλεΐωνα δ᾽ ἵκανε θεὰ γλαυκῶπις Ἀθήνη,</p>
<p><a>Χ215</a> ἀγχοῦ δ᾽ ἱσταμένη ἔπεα πτερόεντα προσηύδα:</p>
<p><a>Χ216</a> νῦν δὴ νῶι ἔολπα Διῒ φίλε φαίδιμ᾽ Ἀχιλλεῦ</p>
<p><a>Χ217</a> οἴσεσθαι μέγα κῦδος Ἀχαιοῖσι προτὶ νῆας</p>
<p><a>Χ218</a> Ἕκτορα δῃώσαντε μάχης ἄατόν περ ἐόντα.</p>
<p><a>Χ219</a> οὔ οἱ νῦν ἔτι γ᾽ ἔστι πεφυγμένον ἄμμε γενέσθαι,</p>
<p><a>Χ220</a> οὐδ᾽ εἴ κεν μάλα πολλὰ πάθοι ἑκάεργος Ἀπόλλων</p>
<p><a>Χ221</a> προπροκυλινδόμενος πατρὸς Διὸς αἰγιόχοιο.</p>
<p><a>Χ222</a> ἀλλὰ σὺ μὲν νῦν στῆθι καὶ ἄμπνυε, τόνδε δ᾽ ἐγώ τοι</p>
<p><a>Χ223</a> οἰχομένη πεπιθήσω ἐναντίβιον μαχέσασθαι.</p>
<p><a>Χ224</a> ὣς φάτ᾽ Ἀθηναίη, ὃ δ᾽ ἐπείθετο, χαῖρε δὲ θυμῷ,</p>
<p><a>Χ225</a> στῆ δ᾽ ἄρ᾽ ἐπὶ μελίης χαλκογλώχινος ἐρεισθείς.</p>
<p><a>Χ226</a> ἣ δ᾽ ἄρα τὸν μὲν ἔλειπε, κιχήσατο δ᾽ Ἕκτορα δῖον</p>
<p><a>Χ227</a> Δηϊφόβῳ ἐϊκυῖα δέμας καὶ ἀτειρέα φωνήν:</p>
<p><a>Χ228</a> ἀγχοῦ δ᾽ ἱσταμένη ἔπεα πτερόεντα προσηύδα:</p>
<p><a>Χ229</a> ἠθεῖ᾽ ἦ μάλα δή σε βιάζεται ὠκὺς Ἀχιλλεὺς</p>
<p><a>Χ230</a> ἄστυ πέρι Πριάμοιο ποσὶν ταχέεσσι διώκων:</p>
<p><a>Χ231</a> ἀλλ᾽ ἄγε δὴ στέωμεν καὶ ἀλεξώμεσθα μένοντες.</p>
<p><a>Χ232</a> τὴν δ᾽ αὖτε προσέειπε μέγας κορυθαίολος Ἕκτωρ:</p>
<p><a>Χ233</a> Δηΐφοβ᾽ ἦ μέν μοι τὸ πάρος πολὺ φίλτατος ἦσθα</p>
<p><a>Χ234</a> γνωτῶν οὓς Ἑκάβη ἠδὲ Πρίαμος τέκε παῖδας:</p>
<p><a>Χ235</a> νῦν δ᾽ ἔτι καὶ μᾶλλον νοέω φρεσὶ τιμήσασθαι,</p>
<p><a>Χ236</a> ὃς ἔτλης ἐμεῦ εἵνεκ᾽, ἐπεὶ ἴδες ὀφθαλμοῖσι,</p>
<p><a>Χ237</a> τείχεος ἐξελθεῖν, ἄλλοι δ᾽ ἔντοσθε μένουσι.</p>
<p><a>Χ238</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>Χ239</a> ἠθεῖ᾽ ἦ μὲν πολλὰ πατὴρ καὶ πότνια μήτηρ</p>
<p><a>Χ240</a> λίσσονθ᾽ ἑξείης γουνούμενοι, ἀμφὶ δ᾽ ἑταῖροι,</p>
<p><a>Χ241</a> αὖθι μένειν: τοῖον γὰρ ὑποτρομέουσιν ἅπαντες:</p>
<p><a>Χ242</a> ἀλλ᾽ ἐμὸς ἔνδοθι θυμὸς ἐτείρετο πένθεϊ λυγρῷ.</p>
<p><a>Χ243</a> νῦν δ᾽ ἰθὺς μεμαῶτε μαχώμεθα, μὴ δέ τι δούρων</p>
<p><a>Χ244</a> ἔστω φειδωλή, ἵνα εἴδομεν εἴ κεν Ἀχιλλεὺς</p>
<p><a>Χ245</a> νῶϊ κατακτείνας ἔναρα βροτόεντα φέρηται</p>
<p><a>Χ246</a> νῆας ἔπι γλαφυράς, ἦ κεν σῷ δουρὶ δαμήῃ.</p>
<p><a>Χ247</a> ὣς φαμένη καὶ κερδοσύνῃ ἡγήσατ᾽ Ἀθήνη:</p>
<p><a>Χ248</a> οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Χ249</a> τὸν πρότερος προσέειπε μέγας κορυθαίολος Ἕκτωρ:</p>
<p><a>Χ250</a> οὔ σ᾽ ἔτι Πηλέος υἱὲ φοβήσομαι, ὡς τὸ πάρος περ</p>
<p><a>Χ251</a> τρὶς περὶ ἄστυ μέγα Πριάμου δίον, οὐδέ ποτ᾽ ἔτλην</p>
<p><a>Χ252</a> μεῖναι ἐπερχόμενον: νῦν αὖτέ με θυμὸς ἀνῆκε</p>
<p><a>Χ253</a> στήμεναι ἀντία σεῖο: ἕλοιμί κεν ἤ κεν ἁλοίην.</p>
<p><a>Χ254</a> ἀλλ᾽ ἄγε δεῦρο θεοὺς ἐπιδώμεθα: τοὶ γὰρ ἄριστοι</p>
<p><a>Χ255</a> μάρτυροι ἔσσονται καὶ ἐπίσκοποι ἁρμονιάων:</p>
<p><a>Χ256</a> οὐ γὰρ ἐγώ σ᾽ ἔκπαγλον ἀεικιῶ, αἴ κεν ἐμοὶ Ζεὺς</p>
<p><a>Χ257</a> δώῃ καμμονίην, σὴν δὲ ψυχὴν ἀφέλωμαι:</p>
<p><a>Χ258</a> ἀλλ᾽ ἐπεὶ ἄρ κέ σε συλήσω κλυτὰ τεύχε᾽ Ἀχιλλεῦ</p>
<p><a>Χ259</a> νεκρὸν Ἀχαιοῖσιν δώσω πάλιν: ὣς δὲ σὺ ῥέζειν.</p>
<p><a>Χ260</a> τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεύς:</p>
<p><a>Χ261</a> Ἕκτορ μή μοι ἄλαστε συνημοσύνας ἀγόρευε:</p>
<p><a>Χ262</a> ὡς οὐκ ἔστι λέουσι καὶ ἀνδράσιν ὅρκια πιστά,</p>
<p><a>Χ263</a> οὐδὲ λύκοι τε καὶ ἄρνες ὁμόφρονα θυμὸν ἔχουσιν,</p>
<p><a>Χ264</a> ἀλλὰ κακὰ φρονέουσι διαμπερὲς ἀλλήλοισιν,</p>
<p><a>Χ265</a> ὣς οὐκ ἔστ᾽ ἐμὲ καὶ σὲ φιλήμεναι, οὐδέ τι νῶϊν</p>
<p><a>Χ266</a> ὅρκια ἔσσονται, πρίν γ᾽ ἢ ἕτερόν γε πεσόντα</p>
<p><a>Χ267</a> αἵματος ἆσαι Ἄρηα ταλαύρινον πολεμιστήν.</p>
<p><a>Χ268</a> παντοίης ἀρετῆς μιμνήσκεο: νῦν σε μάλα χρὴ</p>
<p><a>Χ269</a> αἰχμητήν τ᾽ ἔμεναι καὶ θαρσαλέον πολεμιστήν.</p>
<p><a>Χ270</a> οὔ τοι ἔτ᾽ ἔσθ᾽ ὑπάλυξις, ἄφαρ δέ σε Παλλὰς Ἀθήνη</p>
<p><a>Χ271</a> ἔγχει ἐμῷ δαμάᾳ: νῦν δ᾽ ἀθρόα πάντ᾽ ἀποτίσεις</p>
<p><a>Χ272</a> κήδε᾽ ἐμῶν ἑτάρων οὓς ἔκτανες ἔγχεϊ θύων.</p>
<p><a>Χ273</a> ἦ ῥα, καὶ ἀμπεπαλὼν προΐει δολιχόσκιον ἔγχος:</p>
<p><a>Χ274</a> καὶ τὸ μὲν ἄντα ἰδὼν ἠλεύατο φαίδιμος Ἕκτωρ:</p>
<p><a>Χ275</a> ἕζετο γὰρ προϊδών, τὸ δ᾽ ὑπέρπτατο χάλκεον ἔγχος,</p>
<p><a>Χ276</a> ἐν γαίῃ δ᾽ ἐπάγη: ἀνὰ δ᾽ ἥρπασε Παλλὰς Ἀθήνη,</p>
<p><a>Χ277</a> ἂψ δ᾽ Ἀχιλῆϊ δίδου, λάθε δ᾽ Ἕκτορα ποιμένα λαῶν.</p>
<p><a>Χ278</a> Ἕκτωρ δὲ προσέειπεν ἀμύμονα Πηλεΐωνα:</p>
<p><a>Χ279</a> ἤμβροτες, οὐδ᾽ ἄρα πώ τι θεοῖς ἐπιείκελ᾽ Ἀχιλλεῦ</p>
<p><a>Χ280</a> ἐκ Διὸς ἠείδης τὸν ἐμὸν μόρον, ἦ τοι ἔφης γε:</p>
<p><a>Χ281</a> ἀλλά τις ἀρτιεπὴς καὶ ἐπίκλοπος ἔπλεο μύθων,</p>
<p><a>Χ282</a> ὄφρά σ᾽ ὑποδείσας μένεος ἀλκῆς τε λάθωμαι.</p>
<p><a>Χ283</a> οὐ μέν μοι φεύγοντι μεταφρένῳ ἐν δόρυ πήξεις,</p>
<p><a>Χ284</a> ἀλλ᾽ ἰθὺς μεμαῶτι διὰ στήθεσφιν ἔλασσον</p>
<p><a>Χ285</a> εἴ τοι ἔδωκε θεός: νῦν αὖτ᾽ ἐμὸν ἔγχος ἄλευαι</p>
<p><a>Χ286</a> χάλκεον: ὡς δή μιν σῷ ἐν χροῒ πᾶν κομίσαιο.</p>
<p><a>Χ287</a> καί κεν ἐλαφρότερος πόλεμος Τρώεσσι γένοιτο</p>
<p><a>Χ288</a> σεῖο καταφθιμένοιο: σὺ γάρ σφισι πῆμα μέγιστον.</p>
<p><a>Χ289</a> ἦ ῥα, καὶ ἀμπεπαλὼν προΐει δολιχόσκιον ἔγχος,</p>
<p><a>Χ290</a> καὶ βάλε Πηλεΐδαο μέσον σάκος οὐδ᾽ ἀφάμαρτε:</p>
<p><a>Χ291</a> τῆλε δ᾽ ἀπεπλάγχθη σάκεος δόρυ: χώσατο δ᾽ Ἕκτωρ</p>
<p><a>Χ292</a> ὅττί ῥά οἱ βέλος ὠκὺ ἐτώσιον ἔκφυγε χειρός,</p>
<p><a>Χ293</a> στῆ δὲ κατηφήσας, οὐδ᾽ ἄλλ᾽ ἔχε μείλινον ἔγχος.</p>
<p><a>Χ294</a> Δηΐφοβον δ᾽ ἐκάλει λευκάσπιδα μακρὸν ἀΰσας:</p>
<p><a>Χ295</a> ᾔτεέ μιν δόρυ μακρόν: ὃ δ᾽ οὔ τί οἱ ἐγγύθεν ἦεν.</p>
<p><a>Χ296</a> Ἕκτωρ δ᾽ ἔγνω ᾗσιν ἐνὶ φρεσὶ φώνησέν τε:</p>
<p><a>Χ297</a> ὢ πόποι ἦ μάλα δή με θεοὶ θάνατον δὲ κάλεσσαν:</p>
<p><a>Χ298</a> Δηΐφοβον γὰρ ἔγωγ᾽ ἐφάμην ἥρωα παρεῖναι:</p>
<p><a>Χ299</a> ἀλλ᾽ ὃ μὲν ἐν τείχει, ἐμὲ δ᾽ ἐξαπάτησεν Ἀθήνη.</p>
<p><a>Χ300</a> νῦν δὲ δὴ ἐγγύθι μοι θάνατος κακός, οὐδ᾽ ἔτ᾽ ἄνευθεν,</p>
<p><a>Χ301</a> οὐδ᾽ ἀλέη: ἦ γάρ ῥα πάλαι τό γε φίλτερον ἦεν</p>
<p><a>Χ302</a> Ζηνί τε καὶ Διὸς υἷι ἑκηβόλῳ, οἵ με πάρος γε</p>
<p><a>Χ303</a> πρόφρονες εἰρύατο: νῦν αὖτέ με μοῖρα κιχάνει.</p>
<p><a>Χ304</a> μὴ μὰν ἀσπουδί γε καὶ ἀκλειῶς ἀπολοίμην,</p>
<p><a>Χ305</a> ἀλλὰ μέγα ῥέξας τι καὶ ἐσσομένοισι πυθέσθαι.</p>
<p><a>Χ306</a> ὣς ἄρα φωνήσας εἰρύσσατο φάσγανον ὀξύ,</p>
<p><a>Χ307</a> τό οἱ ὑπὸ λαπάρην τέτατο μέγα τε στιβαρόν τε,</p>
<p><a>Χ308</a> οἴμησεν δὲ ἀλεὶς ὥς τ᾽ αἰετὸς ὑψιπετήεις,</p>
<p><a>Χ309</a> ὅς τ᾽ εἶσιν πεδίον δὲ διὰ νεφέων ἐρεβεννῶν</p>
<p><a>Χ310</a> ἁρπάξων ἢ ἄρν᾽ ἀμαλὴν ἤ πτῶκα λαγωόν:</p>
<p><a>Χ311</a> ὣς Ἕκτωρ οἴμησε τινάσσων φάσγανον ὀξύ.</p>
<p><a>Χ312</a> ὁρμήθη δ᾽ Ἀχιλεύς, μένεος δ᾽ ἐμπλήσατο θυμὸν</p>
<p><a>Χ313</a> ἀγρίου, πρόσθεν δὲ σάκος στέρνοιο κάλυψε</p>
<p><a>Χ314</a> καλὸν δαιδάλεον, κόρυθι δ᾽ ἐπένευε φαεινῇ</p>
<p><a>Χ315</a> τετραφάλῳ: καλαὶ δὲ περισσείοντο ἔθειραι</p>
<p><a>Χ316</a> χρύσεαι, ἃς Ἥφαιστος ἵει λόφον ἀμφὶ θαμειάς.</p>
<p><a>Χ317</a> οἷος δ᾽ ἀστὴρ εἶσι μετ᾽ ἀστράσι νυκτὸς ἀμολγῷ</p>
<p><a>Χ318</a> ἕσπερος, ὃς κάλλιστος ἐν οὐρανῷ ἵσταται ἀστήρ,</p>
<p><a>Χ319</a> ὣς αἰχμῆς ἀπέλαμπ᾽ εὐήκεος, ἣν ἄρ᾽ Ἀχιλλεὺς</p>
<p><a>Χ320</a> πάλλεν δεξιτερῇ φρονέων κακὸν Ἕκτορι δίῳ</p>
<p><a>Χ321</a> εἰσορόων χρόα καλόν, ὅπῃ εἴξειε μάλιστα.</p>
<p><a>Χ322</a> τοῦ δὲ καὶ ἄλλο τόσον μὲν ἔχε χρόα χάλκεα τεύχεα</p>
<p><a>Χ323</a> καλά, τὰ Πατρόκλοιο βίην ἐνάριξε κατακτάς:</p>
<p><a>Χ324</a> φαίνετο δ᾽ ᾗ κληῗδες ἀπ᾽ ὤμων αὐχέν᾽ ἔχουσι</p>
<p><a>Χ325</a> λαυκανίην, ἵνα τε ψυχῆς ὤκιστος ὄλεθρος:</p>
<p><a>Χ326</a> τῇ ῥ᾽ ἐπὶ οἷ μεμαῶτ᾽ ἔλασ᾽ ἔγχεϊ δῖος Ἀχιλλεύς,</p>
<p><a>Χ327</a> ἀντικρὺ δ᾽ ἁπαλοῖο δι᾽ αὐχένος ἤλυθ᾽ ἀκωκή:</p>
<p><a>Χ328</a> οὐδ᾽ ἄρ᾽ ἀπ᾽ ἀσφάραγον μελίη τάμε χαλκοβάρεια,</p>
<p><a>Χ329</a> ὄφρά τί μιν προτιείποι ἀμειβόμενος ἐπέεσσιν.</p>
<p><a>Χ330</a> ἤριπε δ᾽ ἐν κονίῃς: ὃ δ᾽ ἐπεύξατο δῖος Ἀχιλλεύς:</p>
<p><a>Χ331</a> Ἕκτορ ἀτάρ που ἔφης Πατροκλῆ᾽ ἐξεναρίζων</p>
<p><a>Χ332</a> σῶς ἔσσεσθ᾽, ἐμὲ δ᾽ οὐδὲν ὀπίζεο νόσφιν ἐόντα</p>
<p><a>Χ333</a> νήπιε: τοῖο δ᾽ ἄνευθεν ἀοσσητὴρ μέγ᾽ ἀμείνων</p>
<p><a>Χ334</a> νηυσὶν ἔπι γλαφυρῇσιν ἐγὼ μετόπισθε λελείμμην,</p>
<p><a>Χ335</a> ὅς τοι γούνατ᾽ ἔλυσα: σὲ μὲν κύνες ἠδ᾽ οἰωνοὶ</p>
<p><a>Χ336</a> ἑλκήσουσ᾽ ἀϊκῶς, τὸν δὲ κτεριοῦσιν Ἀχαιοί.</p>
<p><a>Χ337</a> τὸν δ᾽ ὀλιγοδρανέων προσέφη κορυθαίολος Ἕκτωρ:</p>
<p><a>Χ338</a> λίσσομ᾽ ὑπὲρ ψυχῆς καὶ γούνων σῶν τε τοκήων</p>
<p><a>Χ339</a> μή με ἔα παρὰ νηυσὶ κύνας καταδάψαι Ἀχαιῶν,</p>
<p><a>Χ340</a> ἀλλὰ σὺ μὲν χαλκόν τε ἅλις χρυσόν τε δέδεξο</p>
<p><a>Χ341</a> δῶρα τά τοι δώσουσι πατὴρ καὶ πότνια μήτηρ,</p>
<p><a>Χ342</a> σῶμα δὲ οἴκαδ᾽ ἐμὸν δόμεναι πάλιν, ὄφρα πυρός με</p>
<p><a>Χ343</a> Τρῶες καὶ Τρώων ἄλοχοι λελάχωσι θανόντα.</p>
<p><a>Χ344</a> τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεὺς:</p>
<p><a>Χ345</a> μή με κύον γούνων γουνάζεο μὴ δὲ τοκήων:</p>
<p><a>Χ346</a> αἲ γάρ πως αὐτόν με μένος καὶ θυμὸς ἀνήη</p>
<p><a>Χ347</a> ὤμ᾽ ἀποταμνόμενον κρέα ἔδμεναι, οἷα ἔοργας,</p>
<p><a>Χ348</a> ὡς οὐκ ἔσθ᾽ ὃς σῆς γε κύνας κεφαλῆς ἀπαλάλκοι,</p>
<p><a>Χ349</a> οὐδ᾽ εἴ κεν δεκάκις τε καὶ εἰκοσινήριτ᾽ ἄποινα</p>
<p><a>Χ350</a> στήσωσ᾽ ἐνθάδ᾽ ἄγοντες, ὑπόσχωνται δὲ καὶ ἄλλα,</p>
<p><a>Χ351</a> οὐδ᾽ εἴ κέν σ᾽ αὐτὸν χρυσῷ ἐρύσασθαι ἀνώγοι</p>
<p><a>Χ352</a> Δαρδανίδης Πρίαμος: οὐδ᾽ ὧς σέ γε πότνια μήτηρ</p>
<p><a>Χ353</a> ἐνθεμένη λεχέεσσι γοήσεται ὃν τέκεν αὐτή,</p>
<p><a>Χ354</a> ἀλλὰ κύνες τε καὶ οἰωνοὶ κατὰ πάντα δάσονται.</p>
<p><a>Χ355</a> τὸν δὲ καταθνῄσκων προσέφη κορυθαίολος Ἕκτωρ:</p>
<p><a>Χ356</a> ἦ σ᾽ εὖ γιγνώσκων προτιόσσομαι, οὐδ᾽ ἄρ᾽ ἔμελλον</p>
<p><a>Χ357</a> πείσειν: ἦ γὰρ σοί γε σιδήρεος ἐν φρεσὶ θυμός.</p>
<p><a>Χ358</a> φράζεο νῦν, μή τοί τι θεῶν μήνιμα γένωμαι</p>
<p><a>Χ359</a> ἤματι τῷ ὅτε κέν σε Πάρις καὶ Φοῖβος Ἀπόλλων</p>
<p><a>Χ360</a> ἐσθλὸν ἐόντ᾽ ὀλέσωσιν ἐνὶ Σκαιῇσι πύλῃσιν.</p>
<p><a>Χ361</a> ὣς ἄρα μιν εἰπόντα τέλος θανάτοιο κάλυψε,</p>
<p><a>Χ362</a> ψυχὴ δ᾽ ἐκ ῥεθέων πταμένη Ἄϊδος δὲ βεβήκει</p>
<p><a>Χ363</a> ὃν πότμον γοόωσα λιποῦσ᾽ ἀνδροτῆτα καὶ ἥβην.</p>
<p><a>Χ364</a> τὸν καὶ τεθνηῶτα προσηύδα δῖος Ἀχιλλεύς:</p>
<p><a>Χ365</a> τέθναθι: κῆρα δ᾽ ἐγὼ τότε δέξομαι ὁππότε κεν δὴ</p>
<p><a>Χ366</a> Ζεὺς ἐθέλῃ τελέσαι ἠδ᾽ ἀθάνατοι θεοὶ ἄλλοι.</p>
<p><a>Χ367</a> ἦ ῥα, καὶ ἐκ νεκροῖο ἐρύσσατο χάλκεον ἔγχος,</p>
<p><a>Χ368</a> καὶ τό γ᾽ ἄνευθεν ἔθηχ᾽, ὃ δ᾽ ἀπ᾽ ὤμων τεύχε᾽ ἐσύλα</p>
<p><a>Χ369</a> αἱματόεντ᾽: ἄλλοι δὲ περίδραμον υἷες Ἀχαιῶν,</p>
<p><a>Χ370</a> οἳ καὶ θηήσαντο φυὴν καὶ εἶδος ἀγητὸν</p>
<p><a>Χ371</a> Ἕκτορος: οὐδ᾽ ἄρα οἵ τις ἀνουτητί γε παρέστη.</p>
<p><a>Χ372</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>Χ373</a> ὢ πόποι, ἦ μάλα δὴ μαλακώτερος ἀμφαφάασθαι</p>
<p><a>Χ374</a> Ἕκτωρ ἢ ὅτε νῆας ἐνέπρησεν πυρὶ κηλέῳ.</p>
<p><a>Χ375</a> ὣς ἄρα τις εἴπεσκε καὶ οὐτήσασκε παραστάς.</p>
<p><a>Χ376</a> τὸν δ᾽ ἐπεὶ ἐξενάριξε ποδάρκης δῖος Ἀχιλλεύς,</p>
<p><a>Χ377</a> στὰς ἐν Ἀχαιοῖσιν ἔπεα πτερόεντ᾽ ἀγόρευεν:</p>
<p><a>Χ378</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Χ379</a> ἐπεὶ δὴ τόνδ᾽ ἄνδρα θεοὶ δαμάσασθαι ἔδωκαν,</p>
<p><a>Χ380</a> ὃς κακὰ πόλλ᾽ ἔρρεξεν ὅσ᾽ οὐ σύμπαντες οἱ ἄλλοι,</p>
<p><a>Χ381</a> εἰ δ᾽ ἄγετ᾽ ἀμφὶ πόλιν σὺν τεύχεσι πειρηθῶμεν,</p>
<p><a>Χ382</a> ὄφρά κ᾽ ἔτι γνῶμεν Τρώων νόον ὅν τιν᾽ ἔχουσιν,</p>
<p><a>Χ383</a> ἢ καταλείψουσιν πόλιν ἄκρην τοῦδε πεσόντος,</p>
<p><a>Χ384</a> ἦε μένειν μεμάασι καὶ Ἕκτορος οὐκέτ᾽ ἐόντος.</p>
<p><a>Χ385</a> ἀλλὰ τί ἤ μοι ταῦτα φίλος διελέξατο θυμός;</p>
<p><a>Χ386</a> κεῖται πὰρ νήεσσι νέκυς ἄκλαυτος ἄθαπτος</p>
<p><a>Χ387</a> Πάτροκλος: τοῦ δ᾽ οὐκ ἐπιλήσομαι, ὄφρ᾽ ἂν ἔγωγε</p>
<p><a>Χ388</a> ζωοῖσιν μετέω καί μοι φίλα γούνατ᾽ ὀρώρῃ:</p>
<p><a>Χ389</a> εἰ δὲ θανόντων περ καταλήθοντ᾽ εἰν Ἀΐδαο</p>
<p><a>Χ390</a> αὐτὰρ ἐγὼ καὶ κεῖθι φίλου μεμνήσομ᾽ ἑταίρου.</p>
<p><a>Χ391</a> νῦν δ᾽ ἄγ᾽ ἀείδοντες παιήονα κοῦροι Ἀχαιῶν</p>
<p><a>Χ392</a> νηυσὶν ἔπι γλαφυρῇσι νεώμεθα, τόνδε δ᾽ ἄγωμεν.</p>
<p><a>Χ393</a> ἠράμεθα μέγα κῦδος: ἐπέφνομεν Ἕκτορα δῖον,</p>
<p><a>Χ394</a> ᾧ Τρῶες κατὰ ἄστυ θεῷ ὣς εὐχετόωντο.</p>
<p><a>Χ395</a> ἦ ῥα, καὶ Ἕκτορα δῖον ἀεικέα μήδετο ἔργα.</p>
<p><a>Χ396</a> ἀμφοτέρων μετόπισθε ποδῶν τέτρηνε τένοντε</p>
<p><a>Χ397</a> ἐς σφυρὸν ἐκ πτέρνης, βοέους δ᾽ ἐξῆπτεν ἱμάντας,</p>
<p><a>Χ398</a> ἐκ δίφροιο δ᾽ ἔδησε, κάρη δ᾽ ἕλκεσθαι ἔασεν:</p>
<p><a>Χ399</a> ἐς δίφρον δ᾽ ἀναβὰς ἀνά τε κλυτὰ τεύχε᾽ ἀείρας</p>
<p><a>Χ400</a> μάστιξέν ῥ᾽ ἐλάαν, τὼ δ᾽ οὐκ ἀέκοντε πετέσθην.</p>
<p><a>Χ401</a> τοῦ δ᾽ ἦν ἑλκομένοιο κονίσαλος, ἀμφὶ δὲ χαῖται</p>
<p><a>Χ402</a> κυάνεαι πίτναντο, κάρη δ᾽ ἅπαν ἐν κονίῃσι</p>
<p><a>Χ403</a> κεῖτο πάρος χαρίεν: τότε δὲ Ζεὺς δυσμενέεσσι</p>
<p><a>Χ404</a> δῶκεν ἀεικίσσασθαι ἑῇ ἐν πατρίδι γαίῃ.</p>
<p><a>Χ405</a> ὣς τοῦ μὲν κεκόνιτο κάρη ἅπαν: ἣ δέ νυ μήτηρ</p>
<p><a>Χ406</a> τίλλε κόμην, ἀπὸ δὲ λιπαρὴν ἔρριψε καλύπτρην</p>
<p><a>Χ407</a> τηλόσε, κώκυσεν δὲ μάλα μέγα παῖδ᾽ ἐσιδοῦσα:</p>
<p><a>Χ408</a> ᾤμωξεν δ᾽ ἐλεεινὰ πατὴρ φίλος, ἀμφὶ δὲ λαοὶ</p>
<p><a>Χ409</a> κωκυτῷ τ᾽ εἴχοντο καὶ οἰμωγῇ κατὰ ἄστυ.</p>
<p><a>Χ410</a> τῷ δὲ μάλιστ᾽ ἄρ᾽ ἔην ἐναλίγκιον ὡς εἰ ἅπασα</p>
<p><a>Χ411</a> Ἴλιος ὀφρυόεσσα πυρὶ σμύχοιτο κατ᾽ ἄκρης.</p>
<p><a>Χ412</a> λαοὶ μέν ῥα γέροντα μόγις ἔχον ἀσχαλόωντα</p>
<p><a>Χ413</a> ἐξελθεῖν μεμαῶτα πυλάων Δαρδανιάων.</p>
<p><a>Χ414</a> πάντας δ᾽ ἐλλιτάνευε κυλινδόμενος κατὰ κόπρον,</p>
<p><a>Χ415</a> ἐξονομακλήδην ὀνομάζων ἄνδρα ἕκαστον:</p>
<p><a>Χ416</a> σχέσθε φίλοι, καί μ᾽ οἶον ἐάσατε κηδόμενοί περ</p>
<p><a>Χ417</a> ἐξελθόντα πόληος ἱκέσθ᾽ ἐπὶ νῆας Ἀχαιῶν.</p>
<p><a>Χ418</a> λίσσωμ᾽ ἀνέρα τοῦτον ἀτάσθαλον ὀβριμοεργόν,</p>
<p><a>Χ419</a> ἤν πως ἡλικίην αἰδέσσεται ἠδ᾽ ἐλεήσῃ</p>
<p><a>Χ420</a> γῆρας: καὶ δέ νυ τῷ γε πατὴρ τοιόσδε τέτυκται</p>
<p><a>Χ421</a> Πηλεύς, ὅς μιν ἔτικτε καὶ ἔτρεφε πῆμα γενέσθαι</p>
<p><a>Χ422</a> Τρωσί: μάλιστα δ᾽ ἐμοὶ περὶ πάντων ἄλγε᾽ ἔθηκε.</p>
<p><a>Χ423</a> τόσσους γάρ μοι παῖδας ἀπέκτανε τηλεθάοντας:</p>
<p><a>Χ424</a> τῶν πάντων οὐ τόσσον ὀδύρομαι ἀχνύμενός περ</p>
<p><a>Χ425</a> ὡς ἑνός, οὗ μ᾽ ἄχος ὀξὺ κατοίσεται Ἄϊδος εἴσω,</p>
<p><a>Χ426</a> Ἕκτορος: ὡς ὄφελεν θανέειν ἐν χερσὶν ἐμῇσι:</p>
<p><a>Χ427</a> τώ κε κορεσσάμεθα κλαίοντέ τε μυρομένω τε</p>
<p><a>Χ428</a> μήτηρ θ᾽, ἥ μιν ἔτικτε δυσάμμορος, ἠδ᾽ ἐγὼ αὐτός.</p>
<p><a>Χ429</a> ὣς ἔφατο κλαίων, ἐπὶ δὲ στενάχοντο πολῖται:</p>
<p><a>Χ430</a> Τρῳῇσιν δ᾽ Ἑκάβη ἁδινοῦ ἐξῆρχε γόοιο:</p>
<p><a>Χ431</a> τέκνον ἐγὼ δειλή: τί νυ βείομαι αἰνὰ παθοῦσα</p>
<p><a>Χ432</a> σεῦ ἀποτεθνηῶτος; ὅ μοι νύκτάς τε καὶ ἦμαρ</p>
<p><a>Χ433</a> εὐχωλὴ κατὰ ἄστυ πελέσκεο, πᾶσί τ᾽ ὄνειαρ</p>
<p><a>Χ434</a> Τρωσί τε καὶ Τρῳῇσι κατὰ πτόλιν, οἵ σε θεὸν ὣς</p>
<p><a>Χ435</a> δειδέχατ᾽: ἦ γὰρ καί σφι μάλα μέγα κῦδος ἔησθα</p>
<p><a>Χ436</a> ζωὸς ἐών: νῦν αὖ θάνατος καὶ μοῖρα κιχάνει.</p>
<p><a>Χ437</a> ὣς ἔφατο κλαίουσ᾽, ἄλοχος δ᾽ οὔ πώ τι πέπυστο</p>
<p><a>Χ438</a> Ἕκτορος: οὐ γάρ οἵ τις ἐτήτυμος ἄγγελος ἐλθὼν</p>
<p><a>Χ439</a> ἤγγειλ᾽ ὅττί ῥά οἱ πόσις ἔκτοθι μίμνε πυλάων,</p>
<p><a>Χ440</a> ἀλλ᾽ ἥ γ᾽ ἱστὸν ὕφαινε μυχῷ δόμου ὑψηλοῖο</p>
<p><a>Χ441</a> δίπλακα πορφυρέην, ἐν δὲ θρόνα ποικίλ᾽ ἔπασσε.</p>
<p><a>Χ442</a> κέκλετο δ᾽ ἀμφιπόλοισιν ἐϋπλοκάμοις κατὰ δῶμα</p>
<p><a>Χ443</a> ἀμφὶ πυρὶ στῆσαι τρίποδα μέγαν, ὄφρα πέλοιτο</p>
<p><a>Χ444</a> Ἕκτορι θερμὰ λοετρὰ μάχης ἐκ νοστήσαντι</p>
<p><a>Χ445</a> νηπίη, οὐδ᾽ ἐνόησεν ὅ μιν μάλα τῆλε λοετρῶν</p>
<p><a>Χ446</a> χερσὶν Ἀχιλλῆος δάμασε γλαυκῶπις Ἀθήνη.</p>
<p><a>Χ447</a> κωκυτοῦ δ᾽ ἤκουσε καὶ οἰμωγῆς ἀπὸ πύργου:</p>
<p><a>Χ448</a> τῆς δ᾽ ἐλελίχθη γυῖα, χαμαὶ δέ οἱ ἔκπεσε κερκίς:</p>
<p><a>Χ449</a> ἣ δ᾽ αὖτις δμῳῇσιν ἐϋπλοκάμοισι μετηύδα:</p>
<p><a>Χ450</a> δεῦτε δύω μοι ἕπεσθον, ἴδωμ᾽ ὅτιν᾽ ἔργα τέτυκται.</p>
<p><a>Χ451</a> αἰδοίης ἑκυρῆς ὀπὸς ἔκλυον, ἐν δ᾽ ἐμοὶ αὐτῇ</p>
<p><a>Χ452</a> στήθεσι πάλλεται ἦτορ ἀνὰ στόμα, νέρθε δὲ γοῦνα</p>
<p><a>Χ453</a> πήγνυται: ἐγγὺς δή τι κακὸν Πριάμοιο τέκεσσιν.</p>
<p><a>Χ454</a> αἲ γὰρ ἀπ᾽ οὔατος εἴη ἐμεῦ ἔπος: ἀλλὰ μάλ᾽ αἰνῶς</p>
<p><a>Χ455</a> δείδω μὴ δή μοι θρασὺν Ἕκτορα δῖος Ἀχιλλεὺς</p>
<p><a>Χ456</a> μοῦνον ἀποτμήξας πόλιος πεδίον δὲ δίηται,</p>
<p><a>Χ457</a> καὶ δή μιν καταπαύσῃ ἀγηνορίης ἀλεγεινῆς</p>
<p><a>Χ458</a> ἥ μιν ἔχεσκ᾽, ἐπεὶ οὔ ποτ᾽ ἐνὶ πληθυῖ μένεν ἀνδρῶν,</p>
<p><a>Χ459</a> ἀλλὰ πολὺ προθέεσκε, τὸ ὃν μένος οὐδενὶ εἴκων.</p>
<p><a>Χ460</a> ὣς φαμένη μεγάροιο διέσσυτο μαινάδι ἴση</p>
<p><a>Χ461</a> παλλομένη κραδίην: ἅμα δ᾽ ἀμφίπολοι κίον αὐτῇ</p>
<p><a>Χ462</a> αὐτὰρ ἐπεὶ πύργόν τε καὶ ἀνδρῶν ἷξεν ὅμιλον</p>
<p><a>Χ463</a> ἔστη παπτήνασ᾽ ἐπὶ τείχεϊ, τὸν δὲ νόησεν</p>
<p><a>Χ464</a> ἑλκόμενον πρόσθεν πόλιος: ταχέες δέ μιν ἵπποι</p>
<p><a>Χ465</a> ἕλκον ἀκηδέστως κοίλας ἐπὶ νῆας Ἀχαιῶν.</p>
<p><a>Χ466</a> τὴν δὲ κατ᾽ ὀφθαλμῶν ἐρεβεννὴ νὺξ ἐκάλυψεν,</p>
<p><a>Χ467</a> ἤριπε δ᾽ ἐξοπίσω, ἀπὸ δὲ ψυχὴν ἐκάπυσσε.</p>
<p><a>Χ468</a> τῆλε δ᾽ ἀπὸ κρατὸς βάλε δέσματα σιγαλόεντα,</p>
<p><a>Χ469</a> ἄμπυκα κεκρύφαλόν τε ἰδὲ πλεκτὴν ἀναδέσμην</p>
<p><a>Χ470</a> κρήδεμνόν θ᾽, ὅ ῥά οἱ δῶκε χρυσῆ Ἀφροδίτη</p>
<p><a>Χ471</a> ἤματι τῷ ὅτε μιν κορυθαίολος ἠγάγεθ᾽ Ἕκτωρ</p>
<p><a>Χ472</a> ἐκ δόμου Ἠετίωνος, ἐπεὶ πόρε μυρία ἕδνα.</p>
<p><a>Χ473</a> ἀμφὶ δέ μιν γαλόῳ τε καὶ εἰνατέρες ἅλις ἔσταν,</p>
<p><a>Χ474</a> αἵ ἑ μετὰ σφίσιν εἶχον ἀτυζομένην ἀπολέσθαι.</p>
<p><a>Χ475</a> ἣ δ᾽ ἐπεὶ οὖν ἔμπνυτο καὶ ἐς φρένα θυμὸς ἀγέρθη</p>
<p><a>Χ476</a> ἀμβλήδην γοόωσα μετὰ Τρῳῇσιν ἔειπεν:</p>
<p><a>Χ477</a> Ἕκτορ ἐγὼ δύστηνος: ἰῇ ἄρα γεινόμεθ᾽ αἴσῃ</p>
<p><a>Χ478</a> ἀμφότεροι, σὺ μὲν ἐν Τροίῃ Πριάμου κατὰ δῶμα,</p>
<p><a>Χ479</a> αὐτὰρ ἐγὼ Θήβῃσιν ὑπὸ Πλάκῳ ὑληέσσῃ</p>
<p><a>Χ480</a> ἐν δόμῳ Ἠετίωνος, ὅ μ᾽ ἔτρεφε τυτθὸν ἐοῦσαν</p>
<p><a>Χ481</a> δύσμορος αἰνόμορον: ὡς μὴ ὤφελλε τεκέσθαι.</p>
<p><a>Χ482</a> νῦν δὲ σὺ μὲν Ἀΐδαο δόμους ὑπὸ κεύθεσι γαίης</p>
<p><a>Χ483</a> ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις</p>
<p><a>Χ484</a> χήρην ἐν μεγάροισι: πάϊς δ᾽ ἔτι νήπιος αὔτως,</p>
<p><a>Χ485</a> ὃν τέκομεν σύ τ᾽ ἐγώ τε δυσάμμοροι: οὔτε σὺ τούτῳ</p>
<p><a>Χ486</a> ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.</p>
<p><a>Χ487</a> ἤν περ γὰρ πόλεμόν γε φύγῃ πολύδακρυν Ἀχαιῶν,</p>
<p><a>Χ488</a> αἰεί τοι τούτῳ γε πόνος καὶ κήδε᾽ ὀπίσσω</p>
<p><a>Χ489</a> ἔσσοντ᾽: ἄλλοι γάρ οἱ ἀπουρίσσουσιν ἀρούρας.</p>
<p><a>Χ490</a> ἦμαρ δ᾽ ὀρφανικὸν παναφήλικα παῖδα τίθησι:</p>
<p><a>Χ491</a> πάντα δ᾽ ὑπεμνήμυκε, δεδάκρυνται δὲ παρειαί,</p>
<p><a>Χ492</a> δευόμενος δέ τ᾽ ἄνεισι πάϊς ἐς πατρὸς ἑταίρους,</p>
<p><a>Χ493</a> ἄλλον μὲν χλαίνης ἐρύων, ἄλλον δὲ χιτῶνος:</p>
<p><a>Χ494</a> τῶν δ᾽ ἐλεησάντων κοτύλην τις τυτθὸν ἐπέσχε:</p>
<p><a>Χ495</a> χείλεα μέν τ᾽ ἐδίην᾽, ὑπερῴην δ᾽ οὐκ ἐδίηνε.</p>
<p><a>Χ496</a> τὸν δὲ καὶ ἀμφιθαλὴς ἐκ δαιτύος ἐστυφέλιξε</p>
<p><a>Χ497</a> χερσὶν πεπλήγων καὶ ὀνειδείοισιν ἐνίσσων:</p>
<p><a>Χ498</a> ἔρρ᾽ οὕτως: οὐ σός γε πατὴρ μεταδαίνυται ἡμῖν.</p>
<p><a>Χ499</a> δακρυόεις δέ τ᾽ ἄνεισι πάϊς ἐς μητέρα χήρην</p>
<p><a>Χ500</a> Ἀστυάναξ, ὃς πρὶν μὲν ἑοῦ ἐπὶ γούνασι πατρὸς</p>
<p><a>Χ501</a> μυελὸν οἶον ἔδεσκε καὶ οἰῶν πίονα δημόν:</p>
<p><a>Χ502</a> αὐτὰρ ὅθ᾽ ὕπνος ἕλοι, παύσαιτό τε νηπιαχεύων,</p>
<p><a>Χ503</a> εὕδεσκ᾽ ἐν λέκτροισιν ἐν ἀγκαλίδεσσι τιθήνης</p>
<p><a>Χ504</a> εὐνῇ ἔνι μαλακῇ θαλέων ἐμπλησάμενος κῆρ:</p>
<p><a>Χ505</a> νῦν δ᾽ ἂν πολλὰ πάθῃσι φίλου ἀπὸ πατρὸς ἁμαρτὼν</p>
<p><a>Χ506</a> Ἀστυάναξ, ὃν Τρῶες ἐπίκλησιν καλέουσιν:</p>
<p><a>Χ507</a> οἶος γάρ σφιν ἔρυσο πύλας καὶ τείχεα μακρά.</p>
<p><a>Χ508</a> νῦν δὲ σὲ μὲν παρὰ νηυσὶ κορωνίσι νόσφι τοκήων</p>
<p><a>Χ509</a> αἰόλαι εὐλαὶ ἔδονται, ἐπεί κε κύνες κορέσωνται</p>
<p><a>Χ510</a> γυμνόν: ἀτάρ τοι εἵματ᾽ ἐνὶ μεγάροισι κέονται</p>
<p><a>Χ511</a> λεπτά τε καὶ χαρίεντα τετυγμένα χερσὶ γυναικῶν.</p>
<p><a>Χ512</a> ἀλλ᾽ ἤτοι τάδε πάντα καταφλέξω πυρὶ κηλέῳ</p>
<p><a>Χ513</a> οὐδὲν σοί γ᾽ ὄφελος, ἐπεὶ οὐκ ἐγκείσεαι αὐτοῖς,</p>
<p><a>Χ514</a> ἀλλὰ πρὸς Τρώων καὶ Τρωϊάδων κλέος εἶναι.</p>
<p><a>Χ515</a> ὣς ἔφατο κλαίουσ᾽, ἐπὶ δὲ στενάχοντο γυναῖκες.</p>
<h4 class="C2">Book 23</h4><p><a>Ψ1</a> ὣς οἳ μὲν στενάχοντο κατὰ πτόλιν: αὐτὰρ Ἀχαιοὶ</p>
<p><a>Ψ2</a> ἐπεὶ δὴ νῆάς τε καὶ Ἑλλήσποντον ἵκοντο,</p>
<p><a>Ψ3</a> οἳ μὲν ἄρ᾽ ἐσκίδναντο ἑὴν ἐπὶ νῆα ἕκαστος,</p>
<p><a>Ψ4</a> Μυρμιδόνας δ᾽ οὐκ εἴα ἀποσκίδνασθαι Ἀχιλλεύς,</p>
<p><a>Ψ5</a> ἀλλ᾽ ὅ γε οἷς ἑτάροισι φιλοπτολέμοισι μετηύδα:</p>
<p><a>Ψ6</a> Μυρμιδόνες ταχύπωλοι ἐμοὶ ἐρίηρες ἑταῖροι</p>
<p><a>Ψ7</a> μὴ δή πω ὑπ᾽ ὄχεσφι λυώμεθα μώνυχας ἵππους,</p>
<p><a>Ψ8</a> ἀλλ᾽ αὐτοῖς ἵπποισι καὶ ἅρμασιν ἆσσον ἰόντες</p>
<p><a>Ψ9</a> Πάτροκλον κλαίωμεν: ὃ γὰρ γέρας ἐστὶ θανόντων.</p>
<p><a>Ψ10</a> αὐτὰρ ἐπεί κ᾽ ὀλοοῖο τεταρπώμεσθα γόοιο,</p>
<p><a>Ψ11</a> ἵππους λυσάμενοι δορπήσομεν ἐνθάδε πάντες.</p>
<p><a>Ψ12</a> ὣς ἔφαθ᾽, οἳ δ᾽ ᾤμωξαν ἀολλέες, ἦρχε δ᾽ Ἀχιλλεύς.</p>
<p><a>Ψ13</a> οἳ δὲ τρὶς περὶ νεκρὸν ἐΰτριχας ἤλασαν ἵππους</p>
<p><a>Ψ14</a> μυρόμενοι: μετὰ δέ σφι Θέτις γόου ἵμερον ὦρσε.</p>
<p><a>Ψ15</a> δεύοντο ψάμαθοι, δεύοντο δὲ τεύχεα φωτῶν</p>
<p><a>Ψ16</a> δάκρυσι: τοῖον γὰρ πόθεον μήστωρα φόβοιο.</p>
<p><a>Ψ17</a> τοῖσι δὲ Πηλεΐδης ἁδινοῦ ἐξῆρχε γόοιο</p>
<p><a>Ψ18</a> χεῖρας ἐπ᾽ ἀνδροφόνους θέμενος στήθεσσιν ἑταίρου:</p>
<p><a>Ψ19</a> χαῖρέ μοι ὦ Πάτροκλε καὶ εἰν Ἀΐδαο δόμοισι:</p>
<p><a>Ψ20</a> πάντα γὰρ ἤδη τοι τελέω τὰ πάροιθεν ὑπέστην</p>
<p><a>Ψ21</a> Ἕκτορα δεῦρ᾽ ἐρύσας δώσειν κυσὶν ὠμὰ δάσασθαι,</p>
<p><a>Ψ22</a> δώδεκα δὲ προπάροιθε πυρῆς ἀποδειροτομήσειν</p>
<p><a>Ψ23</a> Τρώων ἀγλαὰ τέκνα σέθεν κταμένοιο χολωθείς.</p>
<p><a>Ψ24</a> ἦ ῥα καὶ Ἕκτορα δῖον ἀεικέα μήδετο ἔργα</p>
<p><a>Ψ25</a> πρηνέα πὰρ λεχέεσσι Μενοιτιάδαο τανύσσας</p>
<p><a>Ψ26</a> ἐν κονίῃς: οἳ δ᾽ ἔντε᾽ ἀφωπλίζοντο ἕκαστος</p>
<p><a>Ψ27</a> χάλκεα μαρμαίροντα, λύον δ᾽ ὑψηχέας ἵππους,</p>
<p><a>Ψ28</a> κὰδ δ᾽ ἷζον παρὰ νηῒ ποδώκεος Αἰακίδαο</p>
<p><a>Ψ29</a> μυρίοι: αὐτὰρ ὃ τοῖσι τάφον μενοεικέα δαίνυ.</p>
<p><a>Ψ30</a> πολλοὶ μὲν βόες ἀργοὶ ὀρέχθεον ἀμφὶ σιδήρῳ</p>
<p><a>Ψ31</a> σφαζόμενοι, πολλοὶ δ᾽ ὄϊες καὶ μηκάδες αἶγες:</p>
<p><a>Ψ32</a> πολλοὶ δ᾽ ἀργιόδοντες ὕες θαλέθοντες ἀλοιφῇ</p>
<p><a>Ψ33</a> εὑόμενοι τανύοντο διὰ φλογὸς Ἡφαίστοιο:</p>
<p><a>Ψ34</a> πάντῃ δ᾽ ἀμφὶ νέκυν κοτυλήρυτον ἔρρεεν αἷμα.</p>
<p><a>Ψ35</a> αὐτὰρ τόν γε ἄνακτα ποδώκεα Πηλεΐωνα</p>
<p><a>Ψ36</a> εἰς Ἀγαμέμνονα δῖον ἄγον βασιλῆες Ἀχαιῶν</p>
<p><a>Ψ37</a> σπουδῇ παρπεπιθόντες ἑταίρου χωόμενον κῆρ.</p>
<p><a>Ψ38</a> οἳ δ᾽ ὅτε δὴ κλισίην Ἀγαμέμνονος ἷξον ἰόντες,</p>
<p><a>Ψ39</a> αὐτίκα κηρύκεσσι λιγυφθόγγοισι κέλευσαν</p>
<p><a>Ψ40</a> ἀμφὶ πυρὶ στῆσαι τρίποδα μέγαν, εἰ πεπίθοιεν</p>
<p><a>Ψ41</a> Πηλεΐδην λούσασθαι ἄπο βρότον αἱματόεντα.</p>
<p><a>Ψ42</a> αὐτὰρ ὅ γ᾽ ἠρνεῖτο στερεῶς, ἐπὶ δ᾽ ὅρκον ὄμοσσεν:</p>
<p><a>Ψ43</a> οὐ μὰ Ζῆν᾽, ὅς τίς τε θεῶν ὕπατος καὶ ἄριστος,</p>
<p><a>Ψ44</a> οὐ θέμις ἐστὶ λοετρὰ καρήατος ἆσσον ἱκέσθαι</p>
<p><a>Ψ45</a> πρίν γ᾽ ἐνὶ Πάτροκλον θέμεναι πυρὶ σῆμά τε χεῦαι</p>
<p><a>Ψ46</a> κείρασθαί τε κόμην, ἐπεὶ οὔ μ᾽ ἔτι δεύτερον ὧδε</p>
<p><a>Ψ47</a> ἵξετ᾽ ἄχος κραδίην ὄφρα ζωοῖσι μετείω.</p>
<p><a>Ψ48</a> ἀλλ᾽ ἤτοι νῦν μὲν στυγερῇ πειθώμεθα δαιτί:</p>
<p><a>Ψ49</a> ἠῶθεν δ᾽ ὄτρυνον ἄναξ ἀνδρῶν Ἀγάμεμνον</p>
<p><a>Ψ50</a> ὕλην τ᾽ ἀξέμεναι παρά τε σχεῖν ὅσσ᾽ ἐπιεικὲς</p>
<p><a>Ψ51</a> νεκρὸν ἔχοντα νέεσθαι ὑπὸ ζόφον ἠερόεντα,</p>
<p><a>Ψ52</a> ὄφρ᾽ ἤτοι τοῦτον μὲν ἐπιφλέγῃ ἀκάματον πῦρ</p>
<p><a>Ψ53</a> θᾶσσον ἀπ᾽ ὀφθαλμῶν, λαοὶ δ᾽ ἐπὶ ἔργα τράπωνται.</p>
<p><a>Ψ54</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο.</p>
<p><a>Ψ55</a> ἐσσυμένως δ᾽ ἄρα δόρπον ἐφοπλίσσαντες ἕκαστοι</p>
<p><a>Ψ56</a> δαίνυντ᾽, οὐδέ τι θυμὸς ἐδεύετο δαιτὸς ἐΐσης.</p>
<p><a>Ψ57</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Ψ58</a> οἳ μὲν κακκείοντες ἔβαν κλισίην δὲ ἕκαστος,</p>
<p><a>Ψ59</a> Πηλεΐδης δ᾽ ἐπὶ θινὶ πολυφλοίσβοιο θαλάσσης</p>
<p><a>Ψ60</a> κεῖτο βαρὺ στενάχων πολέσιν μετὰ Μυρμιδόνεσσιν</p>
<p><a>Ψ61</a> ἐν καθαρῷ, ὅθι κύματ᾽ ἐπ᾽ ἠϊόνος κλύζεσκον:</p>
<p><a>Ψ62</a> εὖτε τὸν ὕπνος ἔμαρπτε λύων μελεδήματα θυμοῦ</p>
<p><a>Ψ63</a> νήδυμος ἀμφιχυθείς: μάλα γὰρ κάμε φαίδιμα γυῖα</p>
<p><a>Ψ64</a> Ἕκτορ᾽ ἐπαΐσσων προτὶ Ἴλιον ἠνεμόεσσαν:</p>
<p><a>Ψ65</a> ἦλθε δ᾽ ἐπὶ ψυχὴ Πατροκλῆος δειλοῖο</p>
<p><a>Ψ66</a> πάντ᾽ αὐτῷ μέγεθός τε καὶ ὄμματα κάλ᾽ ἐϊκυῖα</p>
<p><a>Ψ67</a> καὶ φωνήν, καὶ τοῖα περὶ χροῒ εἵματα ἕστο:</p>
<p><a>Ψ68</a> στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπεν:</p>
<p><a>Ψ69</a> εὕδεις, αὐτὰρ ἐμεῖο λελασμένος ἔπλευ Ἀχιλλεῦ.</p>
<p><a>Ψ70</a> οὐ μέν μευ ζώοντος ἀκήδεις, ἀλλὰ θανόντος:</p>
<p><a>Ψ71</a> θάπτέ με ὅττι τάχιστα πύλας Ἀΐδαο περήσω.</p>
<p><a>Ψ72</a> τῆλέ με εἴργουσι ψυχαὶ εἴδωλα καμόντων,</p>
<p><a>Ψ73</a> οὐδέ μέ πω μίσγεσθαι ὑπὲρ ποταμοῖο ἐῶσιν,</p>
<p><a>Ψ74</a> ἀλλ᾽ αὔτως ἀλάλημαι ἀν᾽ εὐρυπυλὲς Ἄϊδος δῶ.</p>
<p><a>Ψ75</a> καί μοι δὸς τὴν χεῖρ᾽: ὀλοφύρομαι, οὐ γὰρ ἔτ᾽ αὖτις</p>
<p><a>Ψ76</a> νίσομαι ἐξ Ἀΐδαο, ἐπήν με πυρὸς λελάχητε.</p>
<p><a>Ψ77</a> οὐ μὲν γὰρ ζωοί γε φίλων ἀπάνευθεν ἑταίρων</p>
<p><a>Ψ78</a> βουλὰς ἑζόμενοι βουλεύσομεν, ἀλλ᾽ ἐμὲ μὲν κὴρ</p>
<p><a>Ψ79</a> ἀμφέχανε στυγερή, ἥ περ λάχε γιγνόμενόν περ:</p>
<p><a>Ψ80</a> καὶ δὲ σοὶ αὐτῷ μοῖρα, θεοῖς ἐπιείκελ᾽ Ἀχιλλεῦ,</p>
<p><a>Ψ81</a> τείχει ὕπο Τρώων εὐηφενέων ἀπολέσθαι.</p>
<p><a>Ψ82</a> ἄλλο δέ τοι ἐρέω καὶ ἐφήσομαι αἴ κε πίθηαι:</p>
<p><a>Ψ83</a> μὴ ἐμὰ σῶν ἀπάνευθε τιθήμεναι ὀστέ᾽ Ἀχιλλεῦ,</p>
<p><a>Ψ84</a> ἀλλ᾽ ὁμοῦ ὡς ἐτράφημεν ἐν ὑμετέροισι δόμοισιν,</p>
<p><a>Ψ85</a> εὖτέ με τυτθὸν ἐόντα Μενοίτιος ἐξ Ὀπόεντος</p>
<p><a>Ψ86</a> ἤγαγεν ὑμέτερόνδ᾽ ἀνδροκτασίης ὕπο λυγρῆς,</p>
<p><a>Ψ87</a> ἤματι τῷ ὅτε παῖδα κατέκτανον Ἀμφιδάμαντος</p>
<p><a>Ψ88</a> νήπιος οὐκ ἐθέλων ἀμφ᾽ ἀστραγάλοισι χολωθείς:</p>
<p><a>Ψ89</a> ἔνθά με δεξάμενος ἐν δώμασιν ἱππότα Πηλεὺς</p>
<p><a>Ψ90</a> ἔτραφέ τ᾽ ἐνδυκέως καὶ σὸν θεράποντ᾽ ὀνόμηνεν:</p>
<p><a>Ψ91</a> ὣς δὲ καὶ ὀστέα νῶϊν ὁμὴ σορὸς ἀμφικαλύπτοι</p>
<p><a>Ψ92</a> χρύσεος ἀμφιφορεύς, τόν τοι πόρε πότνια μήτηρ.</p>
<p><a>Ψ93</a> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Ψ94</a> τίπτέ μοι ἠθείη κεφαλὴ δεῦρ᾽ εἰλήλουθας</p>
<p><a>Ψ95</a> καί μοι ταῦτα ἕκαστ᾽ ἐπιτέλλεαι; αὐτὰρ ἐγώ τοι</p>
<p><a>Ψ96</a> πάντα μάλ᾽ ἐκτελέω καὶ πείσομαι ὡς σὺ κελεύεις.</p>
<p><a>Ψ97</a> ἀλλά μοι ἆσσον στῆθι: μίνυνθά περ ἀμφιβαλόντε</p>
<p><a>Ψ98</a> ἀλλήλους ὀλοοῖο τεταρπώμεσθα γόοιο.</p>
<p><a>Ψ99</a> ὣς ἄρα φωνήσας ὠρέξατο χερσὶ φίλῃσιν</p>
<p><a>Ψ100</a> οὐδ᾽ ἔλαβε: ψυχὴ δὲ κατὰ χθονὸς ἠΰτε καπνὸς</p>
<p><a>Ψ101</a> ᾤχετο τετριγυῖα: ταφὼν δ᾽ ἀνόρουσεν Ἀχιλλεὺς</p>
<p><a>Ψ102</a> χερσί τε συμπλατάγησεν, ἔπος δ᾽ ὀλοφυδνὸν ἔειπεν:</p>
<p><a>Ψ103</a> ὢ πόποι ἦ ῥά τίς ἐστι καὶ εἰν Ἀΐδαο δόμοισι</p>
<p><a>Ψ104</a> ψυχὴ καὶ εἴδωλον, ἀτὰρ φρένες οὐκ ἔνι πάμπαν:</p>
<p><a>Ψ105</a> παννυχίη γάρ μοι Πατροκλῆος δειλοῖο</p>
<p><a>Ψ106</a> ψυχὴ ἐφεστήκει γοόωσά τε μυρομένη τε,</p>
<p><a>Ψ107</a> καί μοι ἕκαστ᾽ ἐπέτελλεν, ἔϊκτο δὲ θέσκελον αὐτῷ.</p>
<p><a>Ψ108</a> ὣς φάτο, τοῖσι δὲ πᾶσιν ὑφ᾽ ἵμερον ὦρσε γόοιο:</p>
<p><a>Ψ109</a> μυρομένοισι δὲ τοῖσι φάνη ῥοδοδάκτυλος Ἠὼς</p>
<p><a>Ψ110</a> ἀμφὶ νέκυν ἐλεεινόν. ἀτὰρ κρείων Ἀγαμέμνων</p>
<p><a>Ψ111</a> οὐρῆάς τ᾽ ὄτρυνε καὶ ἀνέρας ἀξέμεν ὕλην</p>
<p><a>Ψ112</a> πάντοθεν ἐκ κλισιῶν: ἐπὶ δ᾽ ἀνὴρ ἐσθλὸς ὀρώρει</p>
<p><a>Ψ113</a> Μηριόνης θεράπων ἀγαπήνορος Ἰδομενῆος.</p>
<p><a>Ψ114</a> οἳ δ᾽ ἴσαν ὑλοτόμους πελέκεας ἐν χερσὶν ἔχοντες</p>
<p><a>Ψ115</a> σειράς τ᾽ εὐπλέκτους: πρὸ δ᾽ ἄρ᾽ οὐρῆες κίον αὐτῶν.</p>
<p><a>Ψ116</a> πολλὰ δ᾽ ἄναντα κάταντα πάραντά τε δόχμιά τ᾽ ἦλθον:</p>
<p><a>Ψ117</a> ἀλλ᾽ ὅτε δὴ κνημοὺς προσέβαν πολυπίδακος Ἴδης,</p>
<p><a>Ψ118</a> αὐτίκ᾽ ἄρα δρῦς ὑψικόμους ταναήκεϊ χαλκῷ</p>
<p><a>Ψ119</a> τάμνον ἐπειγόμενοι: ταὶ δὲ μεγάλα κτυπέουσαι</p>
<p><a>Ψ120</a> πῖπτον: τὰς μὲν ἔπειτα διαπλήσσοντες Ἀχαιοὶ</p>
<p><a>Ψ121</a> ἔκδεον ἡμιόνων: ταὶ δὲ χθόνα ποσσὶ δατεῦντο</p>
<p><a>Ψ122</a> ἐλδόμεναι πεδίοιο διὰ ῥωπήϊα πυκνά.</p>
<p><a>Ψ123</a> πάντες δ᾽ ὑλοτόμοι φιτροὺς φέρον: ὡς γὰρ ἀνώγει</p>
<p><a>Ψ124</a> Μηριόνης θεράπων ἀγαπήνορος Ἰδομενῆος.</p>
<p><a>Ψ125</a> κὰδ δ᾽ ἄρ᾽ ἐπ᾽ ἀκτῆς βάλλον ἐπισχερώ, ἔνθ᾽ ἄρ᾽ Ἀχιλλεὺς</p>
<p><a>Ψ126</a> φράσσατο Πατρόκλῳ μέγα ἠρίον ἠδὲ οἷ αὐτῷ.</p>
<p><a>Ψ127</a> αὐτὰρ ἐπεὶ πάντῃ παρακάββαλον ἄσπετον ὕλην</p>
<p><a>Ψ128</a> ἥατ᾽ ἄρ᾽ αὖθι μένοντες ἀολλέες. αὐτὰρ Ἀχιλλεὺς</p>
<p><a>Ψ129</a> αὐτίκα Μυρμιδόνεσσι φιλοπτολέμοισι κέλευσε</p>
<p><a>Ψ130</a> χαλκὸν ζώννυσθαι, ζεῦξαι δ᾽ ὑπ᾽ ὄχεσφιν ἕκαστον</p>
<p><a>Ψ131</a> ἵππους: οἳ δ᾽ ὄρνυντο καὶ ἐν τεύχεσσιν ἔδυνον,</p>
<p><a>Ψ132</a> ἂν δ᾽ ἔβαν ἐν δίφροισι παραιβάται ἡνίοχοί τε,</p>
<p><a>Ψ133</a> πρόσθε μὲν ἱππῆες, μετὰ δὲ νέφος εἵπετο πεζῶν</p>
<p><a>Ψ134</a> μυρίοι: ἐν δὲ μέσοισι φέρον Πάτροκλον ἑταῖροι.</p>
<p><a>Ψ135</a> θριξὶ δὲ πάντα νέκυν καταείνυσαν, ἃς ἐπέβαλλον</p>
<p><a>Ψ136</a> κειρόμενοι: ὄπιθεν δὲ κάρη ἔχε δῖος Ἀχιλλεὺς</p>
<p><a>Ψ137</a> ἀχνύμενος: ἕταρον γὰρ ἀμύμονα πέμπ᾽ Ἄϊδος δέ.</p>
<p><a>Ψ138</a> οἳ δ᾽ ὅτε χῶρον ἵκανον ὅθί σφισι πέφραδ᾽ Ἀχιλλεὺς</p>
<p><a>Ψ139</a> κάτθεσαν, αἶψα δέ οἱ μενοεικέα νήεον ὕλην.</p>
<p><a>Ψ140</a> ἔνθ᾽ αὖτ᾽ ἄλλ᾽ ἐνόησε ποδάρκης δῖος Ἀχιλλεύς:</p>
<p><a>Ψ141</a> στὰς ἀπάνευθε πυρῆς ξανθὴν ἀπεκείρατο χαίτην,</p>
<p><a>Ψ142</a> τήν ῥα Σπερχειῷ ποταμῷ τρέφε τηλεθόωσαν:</p>
<p><a>Ψ143</a> ὀχθήσας δ᾽ ἄρα εἶπεν ἰδὼν ἐπὶ οἴνοπα πόντον:</p>
<p><a>Ψ144</a> Σπερχεί᾽ ἄλλως σοί γε πατὴρ ἠρήσατο Πηλεὺς</p>
<p><a>Ψ145</a> κεῖσέ με νοστήσαντα φίλην ἐς πατρίδα γαῖαν</p>
<p><a>Ψ146</a> σοί τε κόμην κερέειν ῥέξειν θ᾽ ἱερὴν ἑκατόμβην,</p>
<p><a>Ψ147</a> πεντήκοντα δ᾽ ἔνορχα παρ᾽ αὐτόθι μῆλ᾽ ἱερεύσειν</p>
<p><a>Ψ148</a> ἐς πηγάς, ὅθι τοι τέμενος βωμός τε θυήεις.</p>
<p><a>Ψ149</a> ὣς ἠρᾶθ᾽ ὃ γέρων, σὺ δέ οἱ νόον οὐκ ἐτέλεσσας.</p>
<p><a>Ψ150</a> νῦν δ᾽ ἐπεὶ οὐ νέομαί γε φίλην ἐς πατρίδα γαῖαν</p>
<p><a>Ψ151</a> Πατρόκλῳ ἥρωϊ κόμην ὀπάσαιμι φέρεσθαι.</p>
<p><a>Ψ152</a> ὣς εἰπὼν ἐν χερσὶ κόμην ἑτάροιο φίλοιο</p>
<p><a>Ψ153</a> θῆκεν, τοῖσι δὲ πᾶσιν ὑφ᾽ ἵμερον ὦρσε γόοιο.</p>
<p><a>Ψ154</a> καί νύ κ᾽ ὀδυρομένοισιν ἔδυ φάος ἠελίοιο</p>
<p><a>Ψ155</a> εἰ μὴ Ἀχιλλεὺς αἶψ᾽ Ἀγαμέμνονι εἶπε παραστάς:</p>
<p><a>Ψ156</a> Ἀτρεΐδη, σοὶ γάρ τε μάλιστά γε λαὸς Ἀχαιῶν</p>
<p><a>Ψ157</a> πείσονται μύθοισι, γόοιο μὲν ἔστι καὶ ἆσαι,</p>
<p><a>Ψ158</a> νῦν δ᾽ ἀπὸ πυρκαϊῆς σκέδασον καὶ δεῖπνον ἄνωχθι</p>
<p><a>Ψ159</a> ὅπλεσθαι: τάδε δ᾽ ἀμφὶ πονησόμεθ᾽ οἷσι μάλιστα</p>
<p><a>Ψ160</a> κήδεός ἐστι νέκυς: παρὰ δ᾽ οἵ τ᾽ ἀγοὶ ἄμμι μενόντων.</p>
<p><a>Ψ161</a> αὐτὰρ ἐπεὶ τό γ᾽ ἄκουσεν ἄναξ ἀνδρῶν Ἀγαμέμνων,</p>
<p><a>Ψ162</a> αὐτίκα λαὸν μὲν σκέδασεν κατὰ νῆας ἐΐσας,</p>
<p><a>Ψ163</a> κηδεμόνες δὲ παρ᾽ αὖθι μένον καὶ νήεον ὕλην,</p>
<p><a>Ψ164</a> ποίησαν δὲ πυρὴν ἑκατόμπεδον ἔνθα καὶ ἔνθα,</p>
<p><a>Ψ165</a> ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.</p>
<p><a>Ψ166</a> πολλὰ δὲ ἴφια μῆλα καὶ εἰλίποδας ἕλικας βοῦς</p>
<p><a>Ψ167</a> πρόσθε πυρῆς ἔδερόν τε καὶ ἄμφεπον: ἐκ δ᾽ ἄρα πάντων</p>
<p><a>Ψ168</a> δημὸν ἑλὼν ἐκάλυψε νέκυν μεγάθυμος Ἀχιλλεὺς</p>
<p><a>Ψ169</a> ἐς πόδας ἐκ κεφαλῆς, περὶ δὲ δρατὰ σώματα νήει.</p>
<p><a>Ψ170</a> ἐν δ᾽ ἐτίθει μέλιτος καὶ ἀλείφατος ἀμφιφορῆας</p>
<p><a>Ψ171</a> πρὸς λέχεα κλίνων: πίσυρας δ᾽ ἐριαύχενας ἵππους</p>
<p><a>Ψ172</a> ἐσσυμένως ἐνέβαλλε πυρῇ μεγάλα στεναχίζων.</p>
<p><a>Ψ173</a> ἐννέα τῷ γε ἄνακτι τραπεζῆες κύνες ἦσαν,</p>
<p><a>Ψ174</a> καὶ μὲν τῶν ἐνέβαλλε πυρῇ δύο δειροτομήσας,</p>
<p><a>Ψ175</a> δώδεκα δὲ Τρώων μεγαθύμων υἱέας ἐσθλοὺς</p>
<p><a>Ψ176</a> χαλκῷ δηϊόων: κακὰ δὲ φρεσὶ μήδετο ἔργα:</p>
<p><a>Ψ177</a> ἐν δὲ πυρὸς μένος ἧκε σιδήρεον ὄφρα νέμοιτο.</p>
<p><a>Ψ178</a> ᾤμωξέν τ᾽ ἄρ᾽ ἔπειτα, φίλον δ᾽ ὀνόμηνεν ἑταῖρον:</p>
<p><a>Ψ179</a> χαῖρέ μοι ὦ Πάτροκλε καὶ εἰν Ἀΐδαο δόμοισι:</p>
<p><a>Ψ180</a> πάντα γὰρ ἤδη τοι τελέω τὰ πάροιθεν ὑπέστην,</p>
<p><a>Ψ181</a> δώδεκα μὲν Τρώων μεγαθύμων υἱέας ἐσθλοὺς</p>
<p><a>Ψ182</a> τοὺς ἅμα σοὶ πάντας πῦρ ἐσθίει: Ἕκτορα δ᾽ οὔ τι</p>
<p><a>Ψ183</a> δώσω Πριαμίδην πυρὶ δαπτέμεν, ἀλλὰ κύνεσσιν.</p>
<p><a>Ψ184</a> ὣς φάτ᾽ ἀπειλήσας: τὸν δ᾽ οὐ κύνες ἀμφεπένοντο,</p>
<p><a>Ψ185</a> ἀλλὰ κύνας μὲν ἄλαλκε Διὸς θυγάτηρ Ἀφροδίτη</p>
<p><a>Ψ186</a> ἤματα καὶ νύκτας, ῥοδόεντι δὲ χρῖεν ἐλαίῳ</p>
<p><a>Ψ187</a> ἀμβροσίῳ, ἵνα μή μιν ἀποδρύφοι ἑλκυστάζων.</p>
<p><a>Ψ188</a> τῷ δ᾽ ἐπὶ κυάνεον νέφος ἤγαγε Φοῖβος Ἀπόλλων</p>
<p><a>Ψ189</a> οὐρανόθεν πεδίον δέ, κάλυψε δὲ χῶρον ἅπαντα</p>
<p><a>Ψ190</a> ὅσσον ἐπεῖχε νέκυς, μὴ πρὶν μένος ἠελίοιο</p>
<p><a>Ψ191</a> σκήλει᾽ ἀμφὶ περὶ χρόα ἴνεσιν ἠδὲ μέλεσσιν.</p>
<p><a>Ψ192</a> οὐδὲ πυρὴ Πατρόκλου ἐκαίετο τεθνηῶτος:</p>
<p><a>Ψ193</a> ἔνθ᾽ αὖτ᾽ ἀλλ᾽ ἐνόησε ποδάρκης δῖος Ἀχιλλεύς:</p>
<p><a>Ψ194</a> στὰς ἀπάνευθε πυρῆς δοιοῖς ἠρᾶτ᾽ ἀνέμοισι</p>
<p><a>Ψ195</a> Βορέῃ καὶ Ζεφύρῳ, καὶ ὑπίσχετο ἱερὰ καλά:</p>
<p><a>Ψ196</a> πολλὰ δὲ καὶ σπένδων χρυσέῳ δέπαϊ λιτάνευεν</p>
<p><a>Ψ197</a> ἐλθέμεν, ὄφρα τάχιστα πυρὶ φλεγεθοίατο νεκροί,</p>
<p><a>Ψ198</a> ὕλη τε σεύαιτο καήμεναι. ὦκα δὲ Ἶρις</p>
<p><a>Ψ199</a> ἀράων ἀΐουσα μετάγγελος ἦλθ᾽ ἀνέμοισιν.</p>
<p><a>Ψ200</a> οἳ μὲν ἄρα Ζεφύροιο δυσαέος ἀθρόοι ἔνδον</p>
<p><a>Ψ201</a> εἰλαπίνην δαίνυντο: θέουσα δὲ Ἶρις ἐπέστη</p>
<p><a>Ψ202</a> βηλῷ ἔπι λιθέῳ: τοὶ δ᾽ ὡς ἴδον ὀφθαλμοῖσι</p>
<p><a>Ψ203</a> πάντες ἀνήϊξαν, κάλεόν τέ μιν εἰς ἓ ἕκαστος:</p>
<p><a>Ψ204</a> ἣ δ᾽ αὖθ᾽ ἕζεσθαι μὲν ἀνήνατο, εἶπε δὲ μῦθον:</p>
<p><a>Ψ205</a> οὐχ ἕδος: εἶμι γὰρ αὖτις ἐπ᾽ Ὠκεανοῖο ῥέεθρα</p>
<p><a>Ψ206</a> Αἰθιόπων ἐς γαῖαν, ὅθι ῥέζουσ᾽ ἑκατόμβας</p>
<p><a>Ψ207</a> ἀθανάτοις, ἵνα δὴ καὶ ἐγὼ μεταδαίσομαι ἱρῶν.</p>
<p><a>Ψ208</a> ἀλλ᾽ Ἀχιλεὺς Βορέην ἠδὲ Ζέφυρον κελαδεινὸν</p>
<p><a>Ψ209</a> ἐλθεῖν ἀρᾶται, καὶ ὑπίσχεται ἱερὰ καλά,</p>
<p><a>Ψ210</a> ὄφρα πυρὴν ὄρσητε καήμεναι, ᾗ ἔνι κεῖται</p>
<p><a>Ψ211</a> Πάτροκλος, τὸν πάντες ἀναστενάχουσιν Ἀχαιοί.</p>
<p><a>Ψ212</a> ἣ μὲν ἄρ᾽ ὣς εἰποῦσ᾽ ἀπεβήσετο, τοὶ δ᾽ ὀρέοντο</p>
<p><a>Ψ213</a> ἠχῇ θεσπεσίῃ νέφεα κλονέοντε πάροιθεν.</p>
<p><a>Ψ214</a> αἶψα δὲ πόντον ἵκανον ἀήμεναι, ὦρτο δὲ κῦμα</p>
<p><a>Ψ215</a> πνοιῇ ὕπο λιγυρῇ: Τροίην δ᾽ ἐρίβωλον ἱκέσθην,</p>
<p><a>Ψ216</a> ἐν δὲ πυρῇ πεσέτην, μέγα δ᾽ ἴαχε θεσπιδαὲς πῦρ.</p>
<p><a>Ψ217</a> παννύχιοι δ᾽ ἄρα τοί γε πυρῆς ἄμυδις φλόγ᾽ ἔβαλλον</p>
<p><a>Ψ218</a> φυσῶντες λιγέως: ὃ δὲ πάννυχος ὠκὺς Ἀχιλλεὺς</p>
<p><a>Ψ219</a> χρυσέου ἐκ κρητῆρος ἑλὼν δέπας ἀμφικύπελλον</p>
<p><a>Ψ220</a> οἶνον ἀφυσσόμενος χαμάδις χέε, δεῦε δὲ γαῖαν</p>
<p><a>Ψ221</a> ψυχὴν κικλήσκων Πατροκλῆος δειλοῖο.</p>
<p><a>Ψ222</a> ὡς δὲ πατὴρ οὗ παιδὸς ὀδύρεται ὀστέα καίων</p>
<p><a>Ψ223</a> νυμφίου, ὅς τε θανὼν δειλοὺς ἀκάχησε τοκῆας,</p>
<p><a>Ψ224</a> ὣς Ἀχιλεὺς ἑτάροιο ὀδύρετο ὀστέα καίων,</p>
<p><a>Ψ225</a> ἑρπύζων παρὰ πυρκαϊὴν ἁδινὰ στεναχίζων.</p>
<p><a>Ψ226</a> ἦμος δ᾽ ἑωσφόρος εἶσι φόως ἐρέων ἐπὶ γαῖαν,</p>
<p><a>Ψ227</a> ὅν τε μέτα κροκόπεπλος ὑπεὶρ ἅλα κίδναται ἠώς,</p>
<p><a>Ψ228</a> τῆμος πυρκαϊὴ ἐμαραίνετο, παύσατο δὲ φλόξ.</p>
<p><a>Ψ229</a> οἳ δ᾽ ἄνεμοι πάλιν αὖτις ἔβαν οἶκον δὲ νέεσθαι</p>
<p><a>Ψ230</a> Θρηΐκιον κατὰ πόντον: ὃ δ᾽ ἔστενεν οἴδματι θύων.</p>
<p><a>Ψ231</a> Πηλεΐδης δ᾽ ἀπὸ πυρκαϊῆς ἑτέρωσε λιασθεὶς</p>
<p><a>Ψ232</a> κλίνθη κεκμηώς, ἐπὶ δὲ γλυκὺς ὕπνος ὄρουσεν:</p>
<p><a>Ψ233</a> οἳ δ᾽ ἀμφ᾽ Ἀτρεΐωνα ἀολλέες ἠγερέθοντο:</p>
<p><a>Ψ234</a> τῶν μιν ἐπερχομένων ὅμαδος καὶ δοῦπος ἔγειρεν,</p>
<p><a>Ψ235</a> ἕζετο δ᾽ ὀρθωθεὶς καί σφεας πρὸς μῦθον ἔειπεν:</p>
<p><a>Ψ236</a> Ἀτρεΐδη τε καὶ ἄλλοι ἀριστῆες Παναχαιῶν,</p>
<p><a>Ψ237</a> πρῶτον μὲν κατὰ πυρκαϊὴν σβέσατ᾽ αἴθοπι οἴνῳ</p>
<p><a>Ψ238</a> πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</p>
<p><a>Ψ239</a> ὀστέα Πατρόκλοιο Μενοιτιάδαο λέγωμεν</p>
<p><a>Ψ240</a> εὖ διαγιγνώσκοντες: ἀριφραδέα δὲ τέτυκται:</p>
<p><a>Ψ241</a> ἐν μέσσῃ γὰρ ἔκειτο πυρῇ, τοὶ δ᾽ ἄλλοι ἄνευθεν</p>
<p><a>Ψ242</a> ἐσχατιῇ καίοντ᾽ ἐπιμὶξ ἵπποι τε καὶ ἄνδρες.</p>
<p><a>Ψ243</a> καὶ τὰ μὲν ἐν χρυσέῃ φιάλῃ καὶ δίπλακι δημῷ</p>
<p><a>Ψ244</a> θείομεν, εἰς ὅ κεν αὐτὸς ἐγὼν Ἄϊδι κεύθωμαι.</p>
<p><a>Ψ245</a> τύμβον δ᾽ οὐ μάλα πολλὸν ἐγὼ πονέεσθαι ἄνωγα,</p>
<p><a>Ψ246</a> ἀλλ᾽ ἐπιεικέα τοῖον: ἔπειτα δὲ καὶ τὸν Ἀχαιοὶ</p>
<p><a>Ψ247</a> εὐρύν θ᾽ ὑψηλόν τε τιθήμεναι, οἵ κεν ἐμεῖο</p>
<p><a>Ψ248</a> δεύτεροι ἐν νήεσσι πολυκλήϊσι λίπησθε.</p>
<p><a>Ψ249</a> ὣς ἔφαθ᾽, οἳ δ᾽ ἐπίθοντο ποδώκεϊ Πηλεΐωνι.</p>
<p><a>Ψ250</a> πρῶτον μὲν κατὰ πυρκαϊὴν σβέσαν αἴθοπι οἴνῳ</p>
<p><a>Ψ251</a> ὅσσον ἐπὶ φλὸξ ἦλθε, βαθεῖα δὲ κάππεσε τέφρη:</p>
<p><a>Ψ252</a> κλαίοντες δ᾽ ἑτάροιο ἐνηέος ὀστέα λευκὰ</p>
<p><a>Ψ253</a> ἄλλεγον ἐς χρυσέην φιάλην καὶ δίπλακα δημόν,</p>
<p><a>Ψ254</a> ἐν κλισίῃσι δὲ θέντες ἑανῷ λιτὶ κάλυψαν:</p>
<p><a>Ψ255</a> τορνώσαντο δὲ σῆμα θεμείλιά τε προβάλοντο</p>
<p><a>Ψ256</a> ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,</p>
<p><a>Ψ257</a> χεύαντες δὲ τὸ σῆμα πάλιν κίον. αὐτὰρ Ἀχιλλεὺς</p>
<p><a>Ψ258</a> αὐτοῦ λαὸν ἔρυκε καὶ ἵζανεν εὐρὺν ἀγῶνα,</p>
<p><a>Ψ259</a> νηῶν δ᾽ ἔκφερ᾽ ἄεθλα λέβητάς τε τρίποδάς τε</p>
<p><a>Ψ260</a> ἵππους θ᾽ ἡμιόνους τε βοῶν τ᾽ ἴφθιμα κάρηνα,</p>
<p><a>Ψ261</a> ἠδὲ γυναῖκας ἐϋζώνους πολιόν τε σίδηρον.</p>
<p><a>Ψ262</a> ἱππεῦσιν μὲν πρῶτα ποδώκεσιν ἀγλά᾽ ἄεθλα</p>
<p><a>Ψ263</a> θῆκε γυναῖκα ἄγεσθαι ἀμύμονα ἔργα ἰδυῖαν</p>
<p><a>Ψ264</a> καὶ τρίποδ᾽ ὠτώεντα δυωκαιεικοσίμετρον</p>
<p><a>Ψ265</a> τῷ πρώτῳ: ἀτὰρ αὖ τῷ δευτέρῳ ἵππον ἔθηκεν</p>
<p><a>Ψ266</a> ἑξέτε᾽ ἀδμήτην βρέφος ἡμίονον κυέουσαν:</p>
<p><a>Ψ267</a> αὐτὰρ τῷ τριτάτῳ ἄπυρον κατέθηκε λέβητα</p>
<p><a>Ψ268</a> καλὸν τέσσαρα μέτρα κεχανδότα λευκὸν ἔτ᾽ αὔτως:</p>
<p><a>Ψ269</a> τῷ δὲ τετάρτῳ θῆκε δύω χρυσοῖο τάλαντα,</p>
<p><a>Ψ270</a> πέμπτῳ δ᾽ ἀμφίθετον φιάλην ἀπύρωτον ἔθηκε.</p>
<p><a>Ψ271</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ272</a> Ἀτρεΐδη τε καὶ ἄλλοι ἐϋκνήμιδες Ἀχαιοὶ</p>
<p><a>Ψ273</a> ἱππῆας τάδ᾽ ἄεθλα δεδεγμένα κεῖτ᾽ ἐν ἀγῶνι.</p>
<p><a>Ψ274</a> εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ</p>
<p><a>Ψ275</a> ἦ τ᾽ ἂν ἐγὼ τὰ πρῶτα λαβὼν κλισίην δὲ φεροίμην.</p>
<p><a>Ψ276</a> ἴστε γὰρ ὅσσον ἐμοὶ ἀρετῇ περιβάλλετον ἵπποι:</p>
<p><a>Ψ277</a> ἀθάνατοί τε γάρ εἰσι, Ποσειδάων δὲ πόρ᾽ αὐτοὺς</p>
<p><a>Ψ278</a> πατρὶ ἐμῷ Πηλῆϊ, ὃ δ᾽ αὖτ᾽ ἐμοὶ ἐγγυάλιξεν.</p>
<p><a>Ψ279</a> ἀλλ᾽ ἤτοι μὲν ἐγὼ μενέω καὶ μώνυχες ἵπποι:</p>
<p><a>Ψ280</a> τοίου γὰρ κλέος ἐσθλὸν ἀπώλεσαν ἡνιόχοιο</p>
<p><a>Ψ281</a> ἠπίου, ὅς σφωϊν μάλα πολλάκις ὑγρὸν ἔλαιον</p>
<p><a>Ψ282</a> χαιτάων κατέχευε λοέσσας ὕδατι λευκῷ.</p>
<p><a>Ψ283</a> τὸν τώ γ᾽ ἑσταότες πενθείετον, οὔδεϊ δέ σφι</p>
<p><a>Ψ284</a> χαῖται ἐρηρέδαται, τὼ δ᾽ ἕστατον ἀχνυμένω κῆρ.</p>
<p><a>Ψ285</a> ἄλλοι δὲ στέλλεσθε κατὰ στρατόν, ὅς τις Ἀχαιῶν</p>
<p><a>Ψ286</a> ἵπποισίν τε πέποιθε καὶ ἅρμασι κολλητοῖσιν.</p>
<p><a>Ψ287</a> ὣς φάτο Πηλεΐδης, ταχέες δ᾽ ἱππῆες ἄγερθεν.</p>
<p><a>Ψ288</a> ὦρτο πολὺ πρῶτος μὲν ἄναξ ἀνδρῶν Εὔμηλος</p>
<p><a>Ψ289</a> Ἀδμήτου φίλος υἱός, ὃς ἱπποσύνῃ ἐκέκαστο:</p>
<p><a>Ψ290</a> τῷ δ᾽ ἐπὶ Τυδεΐδης ὦρτο κρατερὸς Διομήδης,</p>
<p><a>Ψ291</a> ἵππους δὲ Τρῳοὺς ὕπαγε ζυγόν, οὕς ποτ᾽ ἀπηύρα</p>
<p><a>Ψ292</a> Αἰνείαν, ἀτὰρ αὐτὸν ὑπεξεσάωσεν Ἀπόλλων.</p>
<p><a>Ψ293</a> τῷ δ᾽ ἄρ᾽ ἐπ᾽ Ἀτρεΐδης ὦρτο ξανθὸς Μενέλαος</p>
<p><a>Ψ294</a> διογενής, ὑπὸ δὲ ζυγὸν ἤγαγεν ὠκέας ἵππους</p>
<p><a>Ψ295</a> Αἴθην τὴν Ἀγαμεμνονέην τὸν ἑόν τε Πόδαργον:</p>
<p><a>Ψ296</a> τὴν Ἀγαμέμνονι δῶκ᾽ Ἀγχισιάδης Ἐχέπωλος</p>
<p><a>Ψ297</a> δῶρ᾽, ἵνα μή οἱ ἕποιθ᾽ ὑπὸ Ἴλιον ἠνεμόεσσαν,</p>
<p><a>Ψ298</a> ἀλλ᾽ αὐτοῦ τέρποιτο μένων: μέγα γάρ οἱ ἔδωκε</p>
<p><a>Ψ299</a> Ζεὺς ἄφενος, ναῖεν δ᾽ ὅ γ᾽ ἐν εὐρυχόρῳ Σικυῶνι:</p>
<p><a>Ψ300</a> τὴν ὅ γ᾽ ὑπὸ ζυγὸν ἦγε μέγα δρόμου ἰσχανόωσαν.</p>
<p><a>Ψ301</a> Ἀντίλοχος δὲ τέταρτος ἐΰτριχας ὁπλίσαθ᾽ ἵππους,</p>
<p><a>Ψ302</a> Νέστορος ἀγλαὸς υἱὸς ὑπερθύμοιο ἄνακτος</p>
<p><a>Ψ303</a> τοῦ Νηληϊάδαο: Πυλοιγενέες δέ οἱ ἵπποι</p>
<p><a>Ψ304</a> ὠκύποδες φέρον ἅρμα: πατὴρ δέ οἱ ἄγχι παραστὰς</p>
<p><a>Ψ305</a> μυθεῖτ᾽ εἰς ἀγαθὰ φρονέων νοέοντι καὶ αὐτῷ:</p>
<p><a>Ψ306</a> Ἀντίλοχ᾽ ἤτοι μέν σε νέον περ ἐόντ᾽ ἐφίλησαν</p>
<p><a>Ψ307</a> Ζεύς τε Ποσειδάων τε, καὶ ἱπποσύνας ἐδίδαξαν</p>
<p><a>Ψ308</a> παντοίας: τὼ καί σε διδασκέμεν οὔ τι μάλα χρεώ:</p>
<p><a>Ψ309</a> οἶσθα γὰρ εὖ περὶ τέρμαθ᾽ ἑλισσέμεν: ἀλλά τοι ἵπποι</p>
<p><a>Ψ310</a> βάρδιστοι θείειν: τώ τ᾽ οἴω λοίγι᾽ ἔσεσθαι.</p>
<p><a>Ψ311</a> τῶν δ᾽ ἵπποι μὲν ἔασιν ἀφάρτεροι, οὐδὲ μὲν αὐτοὶ</p>
<p><a>Ψ312</a> πλείονα ἴσασιν σέθεν αὐτοῦ μητίσασθαι.</p>
<p><a>Ψ313</a> ἀλλ᾽ ἄγε δὴ σὺ φίλος μῆτιν ἐμβάλλεο θυμῷ</p>
<p><a>Ψ314</a> παντοίην, ἵνα μή σε παρεκπροφύγῃσιν ἄεθλα.</p>
<p><a>Ψ315</a> μήτι τοι δρυτόμος μέγ᾽ ἀμείνων ἠὲ βίηφι:</p>
<p><a>Ψ316</a> μήτι δ᾽ αὖτε κυβερνήτης ἐνὶ οἴνοπι πόντῳ</p>
<p><a>Ψ317</a> νῆα θοὴν ἰθύνει ἐρεχθομένην ἀνέμοισι:</p>
<p><a>Ψ318</a> μήτι δ᾽ ἡνίοχος περιγίγνεται ἡνιόχοιο.</p>
<p><a>Ψ319</a> ἀλλ᾽ ὃς μέν θ᾽ ἵπποισι καὶ ἅρμασιν οἷσι πεποιθὼς</p>
<p><a>Ψ320</a> ἀφραδέως ἐπὶ πολλὸν ἑλίσσεται ἔνθα καὶ ἔνθα,</p>
<p><a>Ψ321</a> ἵπποι δὲ πλανόωνται ἀνὰ δρόμον, οὐδὲ κατίσχει:</p>
<p><a>Ψ322</a> ὃς δέ κε κέρδεα εἰδῇ ἐλαύνων ἥσσονας ἵππους,</p>
<p><a>Ψ323</a> αἰεὶ τέρμ᾽ ὁρόων στρέφει ἐγγύθεν, οὐδέ ἑ λήθει</p>
<p><a>Ψ324</a> ὅππως τὸ πρῶτον τανύσῃ βοέοισιν ἱμᾶσιν,</p>
<p><a>Ψ325</a> ἀλλ᾽ ἔχει ἀσφαλέως καὶ τὸν προὔχοντα δοκεύει.</p>
<p><a>Ψ326</a> σῆμα δέ τοι ἐρέω μάλ᾽ ἀριφραδές, οὐδέ σε λήσει.</p>
<p><a>Ψ327</a> ἕστηκε ξύλον αὖον ὅσον τ᾽ ὄργυι᾽ ὑπὲρ αἴης</p>
<p><a>Ψ328</a> ἢ δρυὸς ἢ πεύκης: τὸ μὲν οὐ καταπύθεται ὄμβρῳ,</p>
<p><a>Ψ329</a> λᾶε δὲ τοῦ ἑκάτερθεν ἐρηρέδαται δύο λευκὼ</p>
<p><a>Ψ330</a> ἐν ξυνοχῇσιν ὁδοῦ, λεῖος δ᾽ ἱππόδρομος ἀμφὶς</p>
<p><a>Ψ331</a> ἤ τευ σῆμα βροτοῖο πάλαι κατατεθνηῶτος,</p>
<p><a>Ψ332</a> ἢ τό γε νύσσα τέτυκτο ἐπὶ προτέρων ἀνθρώπων,</p>
<p><a>Ψ333</a> καὶ νῦν τέρματ᾽ ἔθηκε ποδάρκης δῖος Ἀχιλλεύς.</p>
<p><a>Ψ334</a> τῷ σὺ μάλ᾽ ἐγχρίμψας ἐλάαν σχεδὸν ἅρμα καὶ ἵππους,</p>
<p><a>Ψ335</a> αὐτὸς δὲ κλινθῆναι ἐϋπλέκτῳ ἐνὶ δίφρῳ</p>
<p><a>Ψ336</a> ἦκ᾽ ἐπ᾽ ἀριστερὰ τοῖιν: ἀτὰρ τὸν δεξιὸν ἵππον</p>
<p><a>Ψ337</a> κένσαι ὁμοκλήσας, εἶξαί τέ οἱ ἡνία χερσίν.</p>
<p><a>Ψ338</a> ἐν νύσσῃ δέ τοι ἵππος ἀριστερὸς ἐγχριμφθήτω,</p>
<p><a>Ψ339</a> ὡς ἄν τοι πλήμνη γε δοάσσεται ἄκρον ἱκέσθαι</p>
<p><a>Ψ340</a> κύκλου ποιητοῖο: λίθου δ᾽ ἀλέασθαι ἐπαυρεῖν,</p>
<p><a>Ψ341</a> μή πως ἵππους τε τρώσῃς κατά θ᾽ ἅρματα ἄξῃς:</p>
<p><a>Ψ342</a> χάρμα δὲ τοῖς ἄλλοισιν, ἐλεγχείη δὲ σοὶ αὐτῷ</p>
<p><a>Ψ343</a> ἔσσεται: ἀλλὰ φίλος φρονέων πεφυλαγμένος εἶναι.</p>
<p><a>Ψ344</a> εἰ γάρ κ᾽ ἐν νύσσῃ γε παρεξελάσῃσθα διώκων,</p>
<p><a>Ψ345</a> οὐκ ἔσθ᾽ ὅς κέ σ᾽ ἕλῃσι μετάλμενος οὐδὲ παρέλθῃ,</p>
<p><a>Ψ346</a> οὐδ᾽ εἴ κεν μετόπισθεν Ἀρίονα δῖον ἐλαύνοι</p>
<p><a>Ψ347</a> Ἀδρήστου ταχὺν ἵππον, ὃς ἐκ θεόφιν γένος ἦεν,</p>
<p><a>Ψ348</a> ἢ τοὺς Λαομέδοντος, οἳ ἐνθάδε γ᾽ ἔτραφεν ἐσθλοί.</p>
<p><a>Ψ349</a> ὣς εἰπὼν Νέστωρ Νηλήϊος ἂψ ἐνὶ χώρῃ</p>
<p><a>Ψ350</a> ἕζετ᾽, ἐπεὶ ᾧ παιδὶ ἑκάστου πείρατ᾽ ἔειπε.</p>
<p><a>Ψ351</a> Μηριόνης δ᾽ ἄρα πέμπτος ἐΰτριχας ὁπλίσαθ᾽ ἵππους.</p>
<p><a>Ψ352</a> ἂν δ᾽ ἔβαν ἐς δίφρους, ἐν δὲ κλήρους ἐβάλοντο:</p>
<p><a>Ψ353</a> πάλλ᾽ Ἀχιλεύς, ἐκ δὲ κλῆρος θόρε Νεστορίδαο</p>
<p><a>Ψ354</a> Ἀντιλόχου: μετὰ τὸν δ᾽ ἔλαχε κρείων Εὔμηλος:</p>
<p><a>Ψ355</a> τῷ δ᾽ ἄρ᾽ ἐπ᾽ Ἀτρεΐδης δουρὶ κλειτὸς Μενέλαος,</p>
<p><a>Ψ356</a> τῷ δ᾽ ἐπὶ Μηριόνης λάχ᾽ ἐλαυνέμεν: ὕστατος αὖτε</p>
<p><a>Ψ357</a> Τυδεΐδης ὄχ᾽ ἄριστος ἐὼν λάχ᾽ ἐλαυνέμεν ἵππους.</p>
<p><a>Ψ358</a> στὰν δὲ μεταστοιχί, σήμηνε δὲ τέρματ᾽ Ἀχιλλεὺς</p>
<p><a>Ψ359</a> τηλόθεν ἐν λείῳ πεδίῳ: παρὰ δὲ σκοπὸν εἷσεν</p>
<p><a>Ψ360</a> ἀντίθεον Φοίνικα ὀπάονα πατρὸς ἑοῖο,</p>
<p><a>Ψ361</a> ὡς μεμνέῳτο δρόμους καὶ ἀληθείην ἀποείποι.</p>
<p><a>Ψ362</a> οἳ δ᾽ ἅμα πάντες ἐφ᾽ ἵπποιιν μάστιγας ἄειραν,</p>
<p><a>Ψ363</a> πέπληγόν θ᾽ ἱμᾶσιν, ὁμόκλησάν τ᾽ ἐπέεσσιν</p>
<p><a>Ψ364</a> ἐσσυμένως: οἳ δ᾽ ὦκα διέπρησσον πεδίοιο</p>
<p><a>Ψ365</a> νόσφι νεῶν ταχέως: ὑπὸ δὲ στέρνοισι κονίη</p>
<p><a>Ψ366</a> ἵστατ᾽ ἀειρομένη ὥς τε νέφος ἠὲ θύελλα,</p>
<p><a>Ψ367</a> χαῖται δ᾽ ἐρρώοντο μετὰ πνοιῇς ἀνέμοιο.</p>
<p><a>Ψ368</a> ἅρματα δ᾽ ἄλλοτε μὲν χθονὶ πίλνατο πουλυβοτείρῃ,</p>
<p><a>Ψ369</a> ἄλλοτε δ᾽ ἀΐξασκε μετήορα: τοὶ δ᾽ ἐλατῆρες</p>
<p><a>Ψ370</a> ἕστασαν ἐν δίφροισι, πάτασσε δὲ θυμὸς ἑκάστου</p>
<p><a>Ψ371</a> νίκης ἱεμένων: κέκλοντο δὲ οἷσιν ἕκαστος</p>
<p><a>Ψ372</a> ἵπποις, οἳ δ᾽ ἐπέτοντο κονίοντες πεδίοιο.</p>
<p><a>Ψ373</a> ἀλλ᾽ ὅτε δὴ πύματον τέλεον δρόμον ὠκέες ἵπποι</p>
<p><a>Ψ374</a> ἂψ ἐφ᾽ ἁλὸς πολιῆς, τότε δὴ ἀρετή γε ἑκάστου</p>
<p><a>Ψ375</a> φαίνετ᾽, ἄφαρ δ᾽ ἵπποισι τάθη δρόμος: ὦκα δ᾽ ἔπειτα</p>
<p><a>Ψ376</a> αἳ Φηρητιάδαο ποδώκεες ἔκφερον ἵπποι.</p>
<p><a>Ψ377</a> τὰς δὲ μετ᾽ ἐξέφερον Διομήδεος ἄρσενες ἵπποι</p>
<p><a>Ψ378</a> Τρώϊοι, οὐδέ τι πολλὸν ἄνευθ᾽ ἔσαν, ἀλλὰ μάλ᾽ ἐγγύς:</p>
<p><a>Ψ379</a> αἰεὶ γὰρ δίφρου ἐπιβησομένοισιν ἐΐκτην,</p>
<p><a>Ψ380</a> πνοιῇ δ᾽ Εὐμήλοιο μετάφρενον εὐρέε τ᾽ ὤμω</p>
<p><a>Ψ381</a> θέρμετ᾽: ἐπ᾽ αὐτῷ γὰρ κεφαλὰς καταθέντε πετέσθην.</p>
<p><a>Ψ382</a> καί νύ κεν ἢ παρέλασσ᾽ ἢ ἀμφήριστον ἔθηκεν,</p>
<p><a>Ψ383</a> εἰ μὴ Τυδέος υἷϊ κοτέσσατο Φοῖβος Ἀπόλλων,</p>
<p><a>Ψ384</a> ὅς ῥά οἱ ἐκ χειρῶν ἔβαλεν μάστιγα φαεινήν.</p>
<p><a>Ψ385</a> τοῖο δ᾽ ἀπ᾽ ὀφθαλμῶν χύτο δάκρυα χωομένοιο,</p>
<p><a>Ψ386</a> οὕνεκα τὰς μὲν ὅρα ἔτι καὶ πολὺ μᾶλλον ἰούσας,</p>
<p><a>Ψ387</a> οἳ δέ οἱ ἐβλάφθησαν ἄνευ κέντροιο θέοντες.</p>
<p><a>Ψ388</a> οὐδ᾽ ἄρ᾽ Ἀθηναίην ἐλεφηράμενος λάθ᾽ Ἀπόλλων</p>
<p><a>Ψ389</a> Τυδεΐδην, μάλα δ᾽ ὦκα μετέσσυτο ποιμένα λαῶν,</p>
<p><a>Ψ390</a> δῶκε δέ οἱ μάστιγα, μένος δ᾽ ἵπποισιν ἐνῆκεν:</p>
<p><a>Ψ391</a> ἣ δὲ μετ᾽ Ἀδμήτου υἱὸν κοτέουσ᾽ ἐβεβήκει,</p>
<p><a>Ψ392</a> ἵππειον δέ οἱ ἦξε θεὰ ζυγόν: αἳ δέ οἱ ἵπποι</p>
<p><a>Ψ393</a> ἀμφὶς ὁδοῦ δραμέτην, ῥυμὸς δ᾽ ἐπὶ γαῖαν ἐλύσθη.</p>
<p><a>Ψ394</a> αὐτὸς δ᾽ ἐκ δίφροιο παρὰ τροχὸν ἐξεκυλίσθη,</p>
<p><a>Ψ395</a> ἀγκῶνάς τε περιδρύφθη στόμα τε ῥῖνάς τε,</p>
<p><a>Ψ396</a> θρυλίχθη δὲ μέτωπον ἐπ᾽ ὀφρύσι: τὼ δέ οἱ ὄσσε</p>
<p><a>Ψ397</a> δακρυόφι πλῆσθεν, θαλερὴ δέ οἱ ἔσχετο φωνή.</p>
<p><a>Ψ398</a> Τυδεΐδης δὲ παρατρέψας ἔχε μώνυχας ἵππους,</p>
<p><a>Ψ399</a> πολλὸν τῶν ἄλλων ἐξάλμενος: ἐν γὰρ Ἀθήνη</p>
<p><a>Ψ400</a> ἵπποις ἧκε μένος καὶ ἐπ᾽ αὐτῷ κῦδος ἔθηκε.</p>
<p><a>Ψ401</a> τῷ δ᾽ ἄρ᾽ ἐπ᾽ Ἀτρεΐδης εἶχε ξανθὸς Μενέλαος.</p>
<p><a>Ψ402</a> Ἀντίλοχος δ᾽ ἵπποισιν ἐκέκλετο πατρὸς ἑοῖο:</p>
<p><a>Ψ403</a> ἔμβητον καὶ σφῶϊ: τιταίνετον ὅττι τάχιστα.</p>
<p><a>Ψ404</a> ἤτοι μὲν κείνοισιν ἐριζέμεν οὔ τι κελεύω</p>
<p><a>Ψ405</a> Τυδεΐδεω ἵπποισι δαΐφρονος, οἷσιν Ἀθήνη</p>
<p><a>Ψ406</a> νῦν ὤρεξε τάχος καὶ ἐπ᾽ αὐτῷ κῦδος ἔθηκεν:</p>
<p><a>Ψ407</a> ἵππους δ᾽ Ἀτρεΐδαο κιχάνετε, μὴ δὲ λίπησθον,</p>
<p><a>Ψ408</a> καρπαλίμως, μὴ σφῶϊν ἐλεγχείην καταχεύῃ</p>
<p><a>Ψ409</a> Αἴθη θῆλυς ἐοῦσα: τί ἢ λείπεσθε φέριστοι;</p>
<p><a>Ψ410</a> ὧδε γὰρ ἐξερέω, καὶ μὴν τετελεσμένον ἔσται:</p>
<p><a>Ψ411</a> οὐ σφῶϊν κομιδὴ παρὰ Νέστορι ποιμένι λαῶν</p>
<p><a>Ψ412</a> ἔσσεται, αὐτίκα δ᾽ ὔμμε κατακτενεῖ ὀξέϊ χαλκῷ,</p>
<p><a>Ψ413</a> αἴ κ᾽ ἀποκηδήσαντε φερώμεθα χεῖρον ἄεθλον.</p>
<p><a>Ψ414</a> ἀλλ᾽ ἐφομαρτεῖτον καὶ σπεύδετον ὅττι τάχιστα:</p>
<p><a>Ψ415</a> ταῦτα δ᾽ ἐγὼν αὐτὸς τεχνήσομαι ἠδὲ νοήσω</p>
<p><a>Ψ416</a> στεινωπῷ ἐν ὁδῷ παραδύμεναι, οὐδέ με λήσει.</p>
<p><a>Ψ417</a> ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν</p>
<p><a>Ψ418</a> μᾶλλον ἐπιδραμέτην ὀλίγον χρόνον: αἶψα δ᾽ ἔπειτα</p>
<p><a>Ψ419</a> στεῖνος ὁδοῦ κοίλης ἴδεν Ἀντίλοχος μενεχάρμης.</p>
<p><a>Ψ420</a> ῥωχμὸς ἔην γαίης, ᾗ χειμέριον ἀλὲν ὕδωρ</p>
<p><a>Ψ421</a> ἐξέρρηξεν ὁδοῖο, βάθυνε δὲ χῶρον ἅπαντα:</p>
<p><a>Ψ422</a> τῇ ῥ᾽ εἶχεν Μενέλαος ἁματροχιὰς ἀλεείνων.</p>
<p><a>Ψ423</a> Ἀντίλοχος δὲ παρατρέψας ἔχε μώνυχας ἵππους</p>
<p><a>Ψ424</a> ἐκτὸς ὁδοῦ, ὀλίγον δὲ παρακλίνας ἐδίωκεν.</p>
<p><a>Ψ425</a> Ἀτρεΐδης δ᾽ ἔδεισε καὶ Ἀντιλόχῳ ἐγεγώνει:</p>
<p><a>Ψ426</a> Ἀντίλοχ᾽ ἀφραδέως ἱππάζεαι, ἀλλ᾽ ἄνεχ᾽ ἵππους:</p>
<p><a>Ψ427</a> στεινωπὸς γὰρ ὁδός, τάχα δ᾽ εὐρυτέρη παρελάσσαι:</p>
<p><a>Ψ428</a> μή πως ἀμφοτέρους δηλήσεαι ἅρματι κύρσας.</p>
<p><a>Ψ429</a> ὣς ἔφατ᾽, Ἀντίλοχος δ᾽ ἔτι καὶ πολὺ μᾶλλον ἔλαυνε</p>
<p><a>Ψ430</a> κέντρῳ ἐπισπέρχων ὡς οὐκ ἀΐοντι ἐοικώς.</p>
<p><a>Ψ431</a> ὅσσα δὲ δίσκου οὖρα κατωμαδίοιο πέλονται,</p>
<p><a>Ψ432</a> ὅν τ᾽ αἰζηὸς ἀφῆκεν ἀνὴρ πειρώμενος ἥβης,</p>
<p><a>Ψ433</a> τόσσον ἐπιδραμέτην: αἳ δ᾽ ἠρώησαν ὀπίσσω</p>
<p><a>Ψ434</a> Ἀτρεΐδεω: αὐτὸς γὰρ ἑκὼν μεθέηκεν ἐλαύνειν</p>
<p><a>Ψ435</a> μή πως συγκύρσειαν ὁδῷ ἔνι μώνυχες ἵπποι,</p>
<p><a>Ψ436</a> δίφρους τ᾽ ἀνστρέψειαν ἐϋπλεκέας, κατὰ δ᾽ αὐτοὶ</p>
<p><a>Ψ437</a> ἐν κονίῃσι πέσοιεν ἐπειγόμενοι περὶ νίκης.</p>
<p><a>Ψ438</a> τὸν καὶ νεικείων προσέφη ξανθὸς Μενέλαος:</p>
<p><a>Ψ439</a> Ἀντίλοχ᾽ οὔ τις σεῖο βροτῶν ὀλοώτερος ἄλλος:</p>
<p><a>Ψ440</a> ἔρρ᾽, ἐπεὶ οὔ σ᾽ ἔτυμόν γε φάμεν πεπνῦσθαι Ἀχαιοί.</p>
<p><a>Ψ441</a> ἀλλ᾽ οὐ μὰν οὐδ᾽ ὧς ἄτερ ὅρκου οἴσῃ ἄεθλον.</p>
<p><a>Ψ442</a> ὣς εἰπὼν ἵπποισιν ἐκέκλετο φώνησέν τε:</p>
<p><a>Ψ443</a> μή μοι ἐρύκεσθον μὴ δ᾽ ἕστατον ἀχνυμένω κῆρ.</p>
<p><a>Ψ444</a> φθήσονται τούτοισι πόδες καὶ γοῦνα καμόντα</p>
<p><a>Ψ445</a> ἢ ὑμῖν: ἄμφω γὰρ ἀτέμβονται νεότητος.</p>
<p><a>Ψ446</a> ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν</p>
<p><a>Ψ447</a> μᾶλλον ἐπιδραμέτην, τάχα δέ σφισιν ἄγχι γένοντο.</p>
<p><a>Ψ448</a> Ἀργεῖοι δ᾽ ἐν ἀγῶνι καθήμενοι εἰσορόωντο</p>
<p><a>Ψ449</a> ἵππους: τοὶ δὲ πέτοντο κονίοντες πεδίοιο.</p>
<p><a>Ψ450</a> πρῶτος δ᾽ Ἰδομενεὺς Κρητῶν ἀγὸς ἐφράσαθ᾽ ἵππους:</p>
<p><a>Ψ451</a> ἧστο γὰρ ἐκτὸς ἀγῶνος ὑπέρτατος ἐν περιωπῇ:</p>
<p><a>Ψ452</a> τοῖο δ᾽ ἄνευθεν ἐόντος ὁμοκλητῆρος ἀκούσας</p>
<p><a>Ψ453</a> ἔγνω, φράσσατο δ᾽ ἵππον ἀριπρεπέα προὔχοντα,</p>
<p><a>Ψ454</a> ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ</p>
<p><a>Ψ455</a> λευκὸν σῆμα τέτυκτο περίτροχον ἠΰτε μήνη.</p>
<p><a>Ψ456</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ457</a> ὦ φίλοι Ἀργείων ἡγήτορες ἠδὲ μέδοντες</p>
<p><a>Ψ458</a> οἶος ἐγὼν ἵππους αὐγάζομαι ἦε καὶ ὑμεῖς;</p>
<p><a>Ψ459</a> ἄλλοι μοι δοκέουσι παροίτεροι ἔμμεναι ἵπποι,</p>
<p><a>Ψ460</a> ἄλλος δ᾽ ἡνίοχος ἰνδάλλεται: αἳ δέ που αὐτοῦ</p>
<p><a>Ψ461</a> ἔβλαβεν ἐν πεδίῳ, αἳ κεῖσέ γε φέρτεραι ἦσαν:</p>
<p><a>Ψ462</a> ἤτοι γὰρ τὰς πρῶτα ἴδον περὶ τέρμα βαλούσας,</p>
<p><a>Ψ463</a> νῦν δ᾽ οὔ πῃ δύναμαι ἰδέειν: πάντῃ δέ μοι ὄσσε</p>
<p><a>Ψ464</a> Τρωϊκὸν ἂμ πεδίον παπταίνετον εἰσορόωντι:</p>
<p><a>Ψ465</a> ἦε τὸν ἡνίοχον φύγον ἡνία, οὐδὲ δυνάσθη</p>
<p><a>Ψ466</a> εὖ σχεθέειν περὶ τέρμα καὶ οὐκ ἐτύχησεν ἑλίξας:</p>
<p><a>Ψ467</a> ἔνθά μιν ἐκπεσέειν ὀΐω σύν θ᾽ ἅρματα ἆξαι,</p>
<p><a>Ψ468</a> αἳ δ᾽ ἐξηρώησαν, ἐπεὶ μένος ἔλλαβε θυμόν.</p>
<p><a>Ψ469</a> ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε</p>
<p><a>Ψ470</a> εὖ διαγιγνώσκω: δοκέει δέ μοι ἔμμεναι ἀνὴρ</p>
<p><a>Ψ471</a> Αἰτωλὸς γενεήν, μετὰ δ᾽ Ἀργείοισιν ἀνάσσει</p>
<p><a>Ψ472</a> Τυδέος ἱπποδάμου υἱὸς κρατερὸς Διομήδης.</p>
<p><a>Ψ473</a> τὸν δ᾽ αἰσχρῶς ἐνένιπεν Ὀϊλῆος ταχὺς Αἴας:</p>
<p><a>Ψ474</a> Ἰδομενεῦ τί πάρος λαβρεύεαι; αἳ δέ τ᾽ ἄνευθεν</p>
<p><a>Ψ475</a> ἵπποι ἀερσίποδες πολέος πεδίοιο δίενται.</p>
<p><a>Ψ476</a> οὔτε νεώτατός ἐσσι μετ᾽ Ἀργείοισι τοσοῦτον,</p>
<p><a>Ψ477</a> οὔτέ τοι ὀξύτατον κεφαλῆς ἐκδέρκεται ὄσσε:</p>
<p><a>Ψ478</a> ἀλλ᾽ αἰεὶ μύθοις λαβρεύεαι: οὐδέ τί σε χρὴ</p>
<p><a>Ψ479</a> λαβραγόρην ἔμεναι: πάρα γὰρ καὶ ἀμείνονες ἄλλοι.</p>
<p><a>Ψ480</a> ἵπποι δ᾽ αὐταὶ ἔασι παροίτεραι, αἳ τὸ πάρος περ,</p>
<p><a>Ψ481</a> Εὐμήλου, ἐν δ᾽ αὐτὸς ἔχων εὔληρα βέβηκε.</p>
<p><a>Ψ482</a> τὸν δὲ χολωσάμενος Κρητῶν ἀγὸς ἀντίον ηὔδα:</p>
<p><a>Ψ483</a> Αἶαν νεῖκος ἄριστε κακοφραδὲς ἄλλά τε πάντα</p>
<p><a>Ψ484</a> δεύεαι Ἀργείων, ὅτι τοι νόος ἐστὶν ἀπηνής.</p>
<p><a>Ψ485</a> δεῦρό νυν ἢ τρίποδος περιδώμεθον ἠὲ λέβητος,</p>
<p><a>Ψ486</a> ἴστορα δ᾽ Ἀτρεΐδην Ἀγαμέμνονα θείομεν ἄμφω,</p>
<p><a>Ψ487</a> ὁππότεραι πρόσθ᾽ ἵπποι, ἵνα γνώῃς ἀποτίνων.</p>
<p><a>Ψ488</a> ὣς ἔφατ᾽, ὄρνυτο δ᾽ αὐτίκ᾽ Ὀϊλῆος ταχὺς Αἴας</p>
<p><a>Ψ489</a> χωόμενος χαλεποῖσιν ἀμείψασθαι ἐπέεσσι:</p>
<p><a>Ψ490</a> καί νύ κε δὴ προτέρω ἔτ᾽ ἔρις γένετ᾽ ἀμφοτέροισιν,</p>
<p><a>Ψ491</a> εἰ μὴ Ἀχιλλεὺς αὐτὸς ἀνίστατο καὶ φάτο μῦθον:</p>
<p><a>Ψ492</a> μηκέτι νῦν χαλεποῖσιν ἀμείβεσθον ἐπέεσσιν</p>
<p><a>Ψ493</a> Αἶαν Ἰδομενεῦ τε κακοῖς, ἐπεὶ οὐδὲ ἔοικε.</p>
<p><a>Ψ494</a> καὶ δ᾽ ἄλλῳ νεμεσᾶτον ὅτις τοιαῦτά γε ῥέζοι.</p>
<p><a>Ψ495</a> ἀλλ᾽ ὑμεῖς ἐν ἀγῶνι καθήμενοι εἰσοράασθε</p>
<p><a>Ψ496</a> ἵππους: οἳ δὲ τάχ᾽ αὐτοὶ ἐπειγόμενοι περὶ νίκης</p>
<p><a>Ψ497</a> ἐνθάδ᾽ ἐλεύσονται: τότε δὲ γνώσεσθε ἕκαστος</p>
<p><a>Ψ498</a> ἵππους Ἀργείων, οἳ δεύτεροι οἵ τε πάροιθεν.</p>
<p><a>Ψ499</a> ὣς φάτο, Τυδεΐδης δὲ μάλα σχεδὸν ἦλθε διώκων,</p>
<p><a>Ψ500</a> μάστι δ᾽ αἰὲν ἔλαυνε κατωμαδόν: οἳ δέ οἱ ἵπποι</p>
<p><a>Ψ501</a> ὑψόσ᾽ ἀειρέσθην ῥίμφα πρήσσοντε κέλευθον.</p>
<p><a>Ψ502</a> αἰεὶ δ᾽ ἡνίοχον κονίης ῥαθάμιγγες ἔβαλλον,</p>
<p><a>Ψ503</a> ἅρματα δὲ χρυσῷ πεπυκασμένα κασσιτέρῳ τε</p>
<p><a>Ψ504</a> ἵπποις ὠκυπόδεσσιν ἐπέτρεχον: οὐδέ τι πολλὴ</p>
<p><a>Ψ505</a> γίγνετ᾽ ἐπισσώτρων ἁρματροχιὴ κατόπισθεν</p>
<p><a>Ψ506</a> ἐν λεπτῇ κονίῃ: τὼ δὲ σπεύδοντε πετέσθην.</p>
<p><a>Ψ507</a> στῆ δὲ μέσῳ ἐν ἀγῶνι, πολὺς δ᾽ ἀνεκήκιεν ἱδρὼς</p>
<p><a>Ψ508</a> ἵππων ἔκ τε λόφων καὶ ἀπὸ στέρνοιο χαμᾶζε.</p>
<p><a>Ψ509</a> αὐτὸς δ᾽ ἐκ δίφροιο χαμαὶ θόρε παμφανόωντος,</p>
<p><a>Ψ510</a> κλῖνε δ᾽ ἄρα μάστιγα ποτὶ ζυγόν: οὐδὲ μάτησεν</p>
<p><a>Ψ511</a> ἴφθιμος Σθένελος, ἀλλ᾽ ἐσσυμένως λάβ᾽ ἄεθλον,</p>
<p><a>Ψ512</a> δῶκε δ᾽ ἄγειν ἑτάροισιν ὑπερθύμοισι γυναῖκα</p>
<p><a>Ψ513</a> καὶ τρίποδ᾽ ὠτώεντα φέρειν: ὃ δ᾽ ἔλυεν ὑφ᾽ ἵππους.</p>
<p><a>Ψ514</a> τῷ δ᾽ ἄρ᾽ ἐπ᾽ Ἀντίλοχος Νηλήϊος ἤλασεν ἵππους</p>
<p><a>Ψ515</a> κέρδεσιν, οὔ τι τάχει γε, παραφθάμενος Μενέλαον:</p>
<p><a>Ψ516</a> ἀλλὰ καὶ ὧς Μενέλαος ἔχ᾽ ἐγγύθεν ὠκέας ἵππους.</p>
<p><a>Ψ517</a> ὅσσον δὲ τροχοῦ ἵππος ἀφίσταται, ὅς ῥα ἄνακτα</p>
<p><a>Ψ518</a> ἕλκῃσιν πεδίοιο τιταινόμενος σὺν ὄχεσφι:</p>
<p><a>Ψ519</a> τοῦ μέν τε ψαύουσιν ἐπισσώτρου τρίχες ἄκραι</p>
<p><a>Ψ520</a> οὐραῖαι: ὃ δέ τ᾽ ἄγχι μάλα τρέχει, οὐδέ τι πολλὴ</p>
<p><a>Ψ521</a> χώρη μεσσηγὺς πολέος πεδίοιο θέοντος:</p>
<p><a>Ψ522</a> τόσσον δὴ Μενέλαος ἀμύμονος Ἀντιλόχοιο</p>
<p><a>Ψ523</a> λείπετ᾽: ἀτὰρ τὰ πρῶτα καὶ ἐς δίσκουρα λέλειπτο,</p>
<p><a>Ψ524</a> ἀλλά μιν αἶψα κίχανεν: ὀφέλλετο γὰρ μένος ἠῢ</p>
<p><a>Ψ525</a> ἵππου τῆς Ἀγαμεμνονέης καλλίτριχος Αἴθης:</p>
<p><a>Ψ526</a> εἰ δέ κ᾽ ἔτι προτέρω γένετο δρόμος ἀμφοτέροισι,</p>
<p><a>Ψ527</a> τώ κέν μιν παρέλασσ᾽ οὐδ᾽ ἀμφήριστον ἔθηκεν.</p>
<p><a>Ψ528</a> αὐτὰρ Μηριόνης θεράπων ἐῢς Ἰδομενῆος</p>
<p><a>Ψ529</a> λείπετ᾽ ἀγακλῆος Μενελάου δουρὸς ἐρωήν:</p>
<p><a>Ψ530</a> βάρδιστοι μὲν γάρ οἱ ἔσαν καλλίτριχες ἵπποι,</p>
<p><a>Ψ531</a> ἤκιστος δ᾽ ἦν αὐτὸς ἐλαυνέμεν ἅρμ᾽ ἐν ἀγῶνι.</p>
<p><a>Ψ532</a> υἱὸς δ᾽ Ἀδμήτοιο πανύστατος ἤλυθεν ἄλλων</p>
<p><a>Ψ533</a> ἕλκων ἅρματα καλὰ ἐλαύνων πρόσσοθεν ἵππους.</p>
<p><a>Ψ534</a> τὸν δὲ ἰδὼν ᾤκτειρε ποδάρκης δῖος Ἀχιλλεύς,</p>
<p><a>Ψ535</a> στὰς δ᾽ ἄρ᾽ ἐν Ἀργείοις ἔπεα πτερόεντ᾽ ἀγόρευε:</p>
<p><a>Ψ536</a> λοῖσθος ἀνὴρ ὤριστος ἐλαύνει μώνυχας ἵππους:</p>
<p><a>Ψ537</a> ἀλλ᾽ ἄγε δή οἱ δῶμεν ἀέθλιον ὡς ἐπιεικὲς</p>
<p><a>Ψ538</a> δεύτερ᾽: ἀτὰρ τὰ πρῶτα φερέσθω Τυδέος υἱός.</p>
<p><a>Ψ539</a> ὣς ἔφαθ᾽, οἳ δ᾽ ἄρα πάντες ἐπῄνεον ὡς ἐκέλευε.</p>
<p><a>Ψ540</a> καί νύ κέ οἱ πόρεν ἵππον, ἐπῄνησαν γὰρ Ἀχαιοί,</p>
<p><a>Ψ541</a> εἰ μὴ ἄρ᾽ Ἀντίλοχος μεγαθύμου Νέστορος υἱὸς</p>
<p><a>Ψ542</a> Πηλεΐδην Ἀχιλῆα δίκῃ ἠμείψατ᾽ ἀναστάς:</p>
<p><a>Ψ543</a> ὦ Ἀχιλεῦ μάλα τοι κεχολώσομαι αἴ κε τελέσσῃς</p>
<p><a>Ψ544</a> τοῦτο ἔπος: μέλλεις γὰρ ἀφαιρήσεσθαι ἄεθλον</p>
<p><a>Ψ545</a> τὰ φρονέων ὅτι οἱ βλάβεν ἅρματα καὶ ταχέ᾽ ἵππω</p>
<p><a>Ψ546</a> αὐτός τ᾽ ἐσθλὸς ἐών: ἀλλ᾽ ὤφελεν ἀθανάτοισιν</p>
<p><a>Ψ547</a> εὔχεσθαι: τό κεν οὔ τι πανύστατος ἦλθε διώκων.</p>
<p><a>Ψ548</a> εἰ δέ μιν οἰκτίρεις καί τοι φίλος ἔπλετο θυμῷ</p>
<p><a>Ψ549</a> ἔστί τοι ἐν κλισίῃ χρυσὸς πολύς, ἔστι δὲ χαλκὸς</p>
<p><a>Ψ550</a> καὶ πρόβατ᾽, εἰσὶ δέ τοι δμῳαὶ καὶ μώνυχες ἵπποι:</p>
<p><a>Ψ551</a> τῶν οἱ ἔπειτ᾽ ἀνελὼν δόμεναι καὶ μεῖζον ἄεθλον</p>
<p><a>Ψ552</a> ἠὲ καὶ αὐτίκα νῦν, ἵνα σ᾽ αἰνήσωσιν Ἀχαιοί.</p>
<p><a>Ψ553</a> τὴν δ᾽ ἐγὼ οὐ δώσω: περὶ δ᾽ αὐτῆς πειρηθήτω</p>
<p><a>Ψ554</a> ἀνδρῶν ὅς κ᾽ ἐθέλῃσιν ἐμοὶ χείρεσσι μάχεσθαι.</p>
<p><a>Ψ555</a> ὣς φάτο, μείδησεν δὲ ποδάρκης δῖος Ἀχιλλεὺς</p>
<p><a>Ψ556</a> χαίρων Ἀντιλόχῳ, ὅτι οἱ φίλος ἦεν ἑταῖρος:</p>
<p><a>Ψ557</a> καί μιν ἀμειβόμενος ἔπεα πτερόεντα προσηύδα:</p>
<p><a>Ψ558</a> Ἀντίλοχ᾽, εἰ μὲν δή με κελεύεις οἴκοθεν ἄλλο</p>
<p><a>Ψ559</a> Εὐμήλῳ ἐπιδοῦναι, ἐγὼ δέ κε καὶ τὸ τελέσσω.</p>
<p><a>Ψ560</a> δώσω οἱ θώρηκα, τὸν Ἀστεροπαῖον ἀπηύρων</p>
<p><a>Ψ561</a> χάλκεον, ᾧ πέρι χεῦμα φαεινοῦ κασσιτέροιο</p>
<p><a>Ψ562</a> ἀμφιδεδίνηται: πολέος δέ οἱ ἄξιος ἔσται.</p>
<p><a>Ψ563</a> ἦ ῥα, καὶ Αὐτομέδοντι φίλῳ ἐκέλευσεν ἑταίρῳ</p>
<p><a>Ψ564</a> οἰσέμεναι κλισίηθεν: ὃ δ᾽ ᾤχετο καί οἱ ἔνεικεν,</p>
<p><a>Ψ565</a> Εὐμήλῳ δ᾽ ἐν χερσὶ τίθει: ὃ δὲ δέξατο χαίρων.</p>
<p><a>Ψ566</a> τοῖσι δὲ καὶ Μενέλαος ἀνίστατο θυμὸν ἀχεύων</p>
<p><a>Ψ567</a> Ἀντιλόχῳ ἄμοτον κεχολωμένος: ἐν δ᾽ ἄρα κῆρυξ</p>
<p><a>Ψ568</a> χειρὶ σκῆπτρον ἔθηκε, σιωπῆσαί τε κέλευσεν</p>
<p><a>Ψ569</a> Ἀργείους: ὃ δ᾽ ἔπειτα μετηύδα ἰσόθεος φώς:</p>
<p><a>Ψ570</a> Ἀντίλοχε πρόσθεν πεπνυμένε ποῖον ἔρεξας.</p>
<p><a>Ψ571</a> ᾔσχυνας μὲν ἐμὴν ἀρετήν, βλάψας δέ μοι ἵππους</p>
<p><a>Ψ572</a> τοὺς σοὺς πρόσθε βαλών, οἵ τοι πολὺ χείρονες ἦσαν.</p>
<p><a>Ψ573</a> ἀλλ᾽ ἄγετ᾽ Ἀργείων ἡγήτορες ἠδὲ μέδοντες</p>
<p><a>Ψ574</a> ἐς μέσον ἀμφοτέροισι δικάσσατε, μὴ δ᾽ ἐπ᾽ ἀρωγῇ,</p>
<p><a>Ψ575</a> μή ποτέ τις εἴπῃσιν Ἀχαιῶν χαλκοχιτώνων:</p>
<p><a>Ψ576</a> Ἀντίλοχον ψεύδεσσι βιησάμενος Μενέλαος</p>
<p><a>Ψ577</a> οἴχεται ἵππον ἄγων, ὅτι οἱ πολὺ χείρονες ἦσαν</p>
<p><a>Ψ578</a> ἵπποι, αὐτὸς δὲ κρείσσων ἀρετῇ τε βίῃ τε.</p>
<p><a>Ψ579</a> εἰ δ᾽ ἄγ᾽ ἐγὼν αὐτὸς δικάσω, καί μ᾽ οὔ τινά φημι</p>
<p><a>Ψ580</a> ἄλλον ἐπιπλήξειν Δαναῶν: ἰθεῖα γὰρ ἔσται.</p>
<p><a>Ψ581</a> Ἀντίλοχ᾽ εἰ δ᾽ ἄγε δεῦρο διοτρεφές, ἣ θέμις ἐστί,</p>
<p><a>Ψ582</a> στὰς ἵππων προπάροιθε καὶ ἅρματος, αὐτὰρ ἱμάσθλην</p>
<p><a>Ψ583</a> χερσὶν ἔχε ῥαδινήν, ᾗ περ τὸ πρόσθεν ἔλαυνες,</p>
<p><a>Ψ584</a> ἵππων ἁψάμενος γαιήοχον ἐννοσίγαιον</p>
<p><a>Ψ585</a> ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.</p>
<p><a>Ψ586</a> τὸν δ᾽ αὖτ᾽ Ἀντίλοχος πεπνυμένος ἀντίον ηὔδα:</p>
<p><a>Ψ587</a> ἄνσχεο νῦν: πολλὸν γὰρ ἔγωγε νεώτερός εἰμι</p>
<p><a>Ψ588</a> σεῖο ἄναξ Μενέλαε, σὺ δὲ πρότερος καὶ ἀρείων.</p>
<p><a>Ψ589</a> οἶσθ᾽ οἷαι νέου ἀνδρὸς ὑπερβασίαι τελέθουσι:</p>
<p><a>Ψ590</a> κραιπνότερος μὲν γάρ τε νόος, λεπτὴ δέ τε μῆτις.</p>
<p><a>Ψ591</a> τώ τοι ἐπιτλήτω κραδίη: ἵππον δέ τοι αὐτὸς</p>
<p><a>Ψ592</a> δώσω, τὴν ἀρόμην. εἰ καί νύ κεν οἴκοθεν ἄλλο</p>
<p><a>Ψ593</a> μεῖζον ἐπαιτήσειας, ἄφαρ κέ τοι αὐτίκα δοῦναι</p>
<p><a>Ψ594</a> βουλοίμην ἢ σοί γε διοτρεφὲς ἤματα πάντα</p>
<p><a>Ψ595</a> ἐκ θυμοῦ πεσέειν καὶ δαίμοσιν εἶναι ἀλιτρός.</p>
<p><a>Ψ596</a> ἦ ῥα καὶ ἵππον ἄγων μεγαθύμου Νέστορος υἱὸς</p>
<p><a>Ψ597</a> ἐν χείρεσσι τίθει Μενελάου: τοῖο δὲ θυμὸς</p>
<p><a>Ψ598</a> ἰάνθη ὡς εἴ τε περὶ σταχύεσσιν ἐέρση</p>
<p><a>Ψ599</a> ληΐου ἀλδήσκοντος, ὅτε φρίσσουσιν ἄρουραι:</p>
<p><a>Ψ600</a> ὣς ἄρα σοὶ Μενέλαε μετὰ φρεσὶ θυμὸς ἰάνθη.</p>
<p><a>Ψ601</a> καί μιν φωνήσας ἔπεα πτερόεντα προσηύδα:</p>
<p><a>Ψ602</a> Ἀντίλοχε νῦν μέν τοι ἐγὼν ὑποείξομαι αὐτὸς</p>
<p><a>Ψ603</a> χωόμενος, ἐπεὶ οὔ τι παρήορος οὐδ᾽ ἀεσίφρων</p>
<p><a>Ψ604</a> ἦσθα πάρος: νῦν αὖτε νόον νίκησε νεοίη.</p>
<p><a>Ψ605</a> δεύτερον αὖτ᾽ ἀλέασθαι ἀμείνονας ἠπεροπεύειν.</p>
<p><a>Ψ606</a> οὐ γάρ κέν με τάχ᾽ ἄλλος ἀνὴρ παρέπεισεν Ἀχαιῶν.</p>
<p><a>Ψ607</a> ἀλλὰ σὺ γὰρ δὴ πολλὰ πάθες καὶ πολλὰ μόγησας</p>
<p><a>Ψ608</a> σός τε πατὴρ ἀγαθὸς καὶ ἀδελφεὸς εἵνεκ᾽ ἐμεῖο:</p>
<p><a>Ψ609</a> τώ τοι λισσομένῳ ἐπιπείσομαι, ἠδὲ καὶ ἵππον</p>
<p><a>Ψ610</a> δώσω ἐμήν περ ἐοῦσαν, ἵνα γνώωσι καὶ οἵδε</p>
<p><a>Ψ611</a> ὡς ἐμὸς οὔ ποτε θυμὸς ὑπερφίαλος καὶ ἀπηνής.</p>
<p><a>Ψ612</a> ἦ ῥα, καὶ Ἀντιλόχοιο Νοήμονι δῶκεν ἑταίρῳ</p>
<p><a>Ψ613</a> ἵππον ἄγειν: ὃ δ᾽ ἔπειτα λέβηθ᾽ ἕλε παμφανόωντα.</p>
<p><a>Ψ614</a> Μηριόνης δ᾽ ἀνάειρε δύω χρυσοῖο τάλαντα</p>
<p><a>Ψ615</a> τέτρατος, ὡς ἔλασεν. πέμπτον δ᾽ ὑπελείπετ᾽ ἄεθλον,</p>
<p><a>Ψ616</a> ἀμφίθετος φιάλη: τὴν Νέστορι δῶκεν Ἀχιλλεὺς</p>
<p><a>Ψ617</a> Ἀργείων ἀν᾽ ἀγῶνα φέρων, καὶ ἔειπε παραστάς:</p>
<p><a>Ψ618</a> τῆ νῦν, καὶ σοὶ τοῦτο γέρον κειμήλιον ἔστω</p>
<p><a>Ψ619</a> Πατρόκλοιο τάφου μνῆμ᾽ ἔμμεναι: οὐ γὰρ ἔτ᾽ αὐτὸν</p>
<p><a>Ψ620</a> ὄψῃ ἐν Ἀργείοισι: δίδωμι δέ τοι τόδ᾽ ἄεθλον</p>
<p><a>Ψ621</a> αὔτως: οὐ γὰρ πύξ γε μαχήσεαι, οὐδὲ παλαίσεις,</p>
<p><a>Ψ622</a> οὐδ᾽ ἔτ᾽ ἀκοντιστὺν ἐσδύσεαι, οὐδὲ πόδεσσι</p>
<p><a>Ψ623</a> θεύσεαι: ἤδη γὰρ χαλεπὸν κατὰ γῆρας ἐπείγει.</p>
<p><a>Ψ624</a> ὣς εἰπὼν ἐν χερσὶ τίθει: ὃ δ᾽ ἐδέξατο χαίρων,</p>
<p><a>Ψ625</a> καί μιν φωνήσας ἔπεα πτερόεντα προσηύδα:</p>
<p><a>Ψ626</a> ναὶ δὴ ταῦτά γε πάντα τέκος κατὰ μοῖραν ἔειπες:</p>
<p><a>Ψ627</a> οὐ γὰρ ἔτ᾽ ἔμπεδα γυῖα φίλος πόδες, οὐδέ τι χεῖρες</p>
<p><a>Ψ628</a> ὤμων ἀμφοτέρωθεν ἐπαΐσσονται ἐλαφραί.</p>
<p><a>Ψ629</a> εἴθ᾽ ὣς ἡβώοιμι βίη τέ μοι ἔμπεδος εἴη</p>
<p><a>Ψ630</a> ὡς ὁπότε κρείοντ᾽ Ἀμαρυγκέα θάπτον Ἐπειοὶ</p>
<p><a>Ψ631</a> Βουπρασίῳ, παῖδες δ᾽ ἔθεσαν βασιλῆος ἄεθλα:</p>
<p><a>Ψ632</a> ἔνθ᾽ οὔ τίς μοι ὁμοῖος ἀνὴρ γένετ᾽, οὔτ᾽ ἄρ᾽ Ἐπειῶν</p>
<p><a>Ψ633</a> οὔτ᾽ αὐτῶν Πυλίων οὔτ᾽ Αἰτωλῶν μεγαθύμων.</p>
<p><a>Ψ634</a> πὺξ μὲν ἐνίκησα Κλυτομήδεα Ἤνοπος υἱόν,</p>
<p><a>Ψ635</a> Ἀγκαῖον δὲ πάλῃ Πλευρώνιον, ὅς μοι ἀνέστη:</p>
<p><a>Ψ636</a> Ἴφικλον δὲ πόδεσσι παρέδραμον ἐσθλὸν ἐόντα,</p>
<p><a>Ψ637</a> δουρὶ δ᾽ ὑπειρέβαλον Φυλῆά τε καὶ Πολύδωρον.</p>
<p><a>Ψ638</a> οἴοισίν μ᾽ ἵπποισι παρήλασαν Ἀκτορίωνε</p>
<p><a>Ψ639</a> πλήθει πρόσθε βαλόντες ἀγασσάμενοι περὶ νίκης,</p>
<p><a>Ψ640</a> οὕνεκα δὴ τὰ μέγιστα παρ᾽ αὐτόθι λείπετ᾽ ἄεθλα.</p>
<p><a>Ψ641</a> οἳ δ᾽ ἄρ᾽ ἔσαν δίδυμοι: ὃ μὲν ἔμπεδον ἡνιόχευεν,</p>
<p><a>Ψ642</a> ἔμπεδον ἡνιόχευ᾽, ὃ δ᾽ ἄρα μάστιγι κέλευεν.</p>
<p><a>Ψ643</a> ὥς ποτ᾽ ἔον: νῦν αὖτε νεώτεροι ἀντιοώντων</p>
<p><a>Ψ644</a> ἔργων τοιούτων: ἐμὲ δὲ χρὴ γήραϊ λυγρῷ</p>
<p><a>Ψ645</a> πείθεσθαι, τότε δ᾽ αὖτε μετέπρεπον ἡρώεσσιν.</p>
<p><a>Ψ646</a> ἀλλ᾽ ἴθι καὶ σὸν ἑταῖρον ἀέθλοισι κτερέϊζε.</p>
<p><a>Ψ647</a> τοῦτο δ᾽ ἐγὼ πρόφρων δέχομαι, χαίρει δέ μοι ἦτορ,</p>
<p><a>Ψ648</a> ὥς μευ ἀεὶ μέμνησαι ἐνηέος, οὐδέ σε λήθω,</p>
<p><a>Ψ649</a> τιμῆς ἧς τέ μ᾽ ἔοικε τετιμῆσθαι μετ᾽ Ἀχαιοῖς.</p>
<p><a>Ψ650</a> σοὶ δὲ θεοὶ τῶνδ᾽ ἀντὶ χάριν μενοεικέα δοῖεν.</p>
<p><a>Ψ651</a> ὣς φάτο, Πηλεΐδης δὲ πολὺν καθ᾽ ὅμιλον Ἀχαιῶν</p>
<p><a>Ψ652</a> ᾤχετ᾽, ἐπεὶ πάντ᾽ αἶνον ἐπέκλυε Νηλεΐδαο.</p>
<p><a>Ψ653</a> αὐτὰρ ὃ πυγμαχίης ἀλεγεινῆς θῆκεν ἄεθλα:</p>
<p><a>Ψ654</a> ἡμίονον ταλαεργὸν ἄγων κατέδησ᾽ ἐν ἀγῶνι</p>
<p><a>Ψ655</a> ἑξέτε᾽ ἀδμήτην, ἥ τ᾽ ἀλγίστη δαμάσασθαι:</p>
<p><a>Ψ656</a> τῷ δ᾽ ἄρα νικηθέντι τίθει δέπας ἀμφικύπελλον.</p>
<p><a>Ψ657</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ658</a> Ἀτρεΐδη τε καὶ ἄλλοι ἐϋκνήμιδες Ἀχαιοὶ</p>
<p><a>Ψ659</a> ἄνδρε δύω περὶ τῶνδε κελεύομεν, ὥ περ ἀρίστω,</p>
<p><a>Ψ660</a> πὺξ μάλ᾽ ἀνασχομένω πεπληγέμεν: ᾧ δέ κ᾽ Ἀπόλλων</p>
<p><a>Ψ661</a> δώῃ καμμονίην, γνώωσι δὲ πάντες Ἀχαιοί,</p>
<p><a>Ψ662</a> ἡμίονον ταλαεργὸν ἄγων κλισίην δὲ νεέσθω:</p>
<p><a>Ψ663</a> αὐτὰρ ὃ νικηθεὶς δέπας οἴσεται ἀμφικύπελλον.</p>
<p><a>Ψ664</a> ὣς ἔφατ᾽, ὄρνυτο δ᾽ αὐτίκ᾽ ἀνὴρ ἠΰς τε μέγας τε</p>
<p><a>Ψ665</a> εἰδὼς πυγμαχίης υἱὸς Πανοπῆος Ἐπειός,</p>
<p><a>Ψ666</a> ἅψατο δ᾽ ἡμιόνου ταλαεργοῦ φώνησέν τε:</p>
<p><a>Ψ667</a> ἆσσον ἴτω ὅς τις δέπας οἴσεται ἀμφικύπελλον:</p>
<p><a>Ψ668</a> ἡμίονον δ᾽ οὔ φημί τιν᾽ ἀξέμεν ἄλλον Ἀχαιῶν</p>
<p><a>Ψ669</a> πυγμῇ νικήσαντ᾽, ἐπεὶ εὔχομαι εἶναι ἄριστος.</p>
<p><a>Ψ670</a> ἦ οὐχ ἅλις ὅττι μάχης ἐπιδεύομαι; οὐδ᾽ ἄρα πως ἦν</p>
<p><a>Ψ671</a> ἐν πάντεσσ᾽ ἔργοισι δαήμονα φῶτα γενέσθαι.</p>
<p><a>Ψ672</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
<p><a>Ψ673</a> ἀντικρὺ χρόα τε ῥήξω σύν τ᾽ ὀστέ᾽ ἀράξω.</p>
<p><a>Ψ674</a> κηδεμόνες δέ οἱ ἐνθάδ᾽ ἀολλέες αὖθι μενόντων,</p>
<p><a>Ψ675</a> οἵ κέ μιν ἐξοίσουσιν ἐμῇς ὑπὸ χερσὶ δαμέντα.</p>
<p><a>Ψ676</a> ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</p>
<p><a>Ψ677</a> Εὐρύαλος δέ οἱ οἶος ἀνίστατο ἰσόθεος φὼς</p>
<p><a>Ψ678</a> Μηκιστῆος υἱὸς Ταλαϊονίδαο ἄνακτος,</p>
<p><a>Ψ679</a> ὅς ποτε Θήβας δ᾽ ἦλθε δεδουπότος Οἰδιπόδαο</p>
<p><a>Ψ680</a> ἐς τάφον: ἔνθα δὲ πάντας ἐνίκα Καδμείωνας.</p>
<p><a>Ψ681</a> τὸν μὲν Τυδεΐδης δουρὶ κλυτὸς ἀμφεπονεῖτο</p>
<p><a>Ψ682</a> θαρσύνων ἔπεσιν, μέγα δ᾽ αὐτῷ βούλετο νίκην.</p>
<p><a>Ψ683</a> ζῶμα δέ οἱ πρῶτον παρακάββαλεν, αὐτὰρ ἔπειτα</p>
<p><a>Ψ684</a> δῶκεν ἱμάντας ἐϋτμήτους βοὸς ἀγραύλοιο.</p>
<p><a>Ψ685</a> τὼ δὲ ζωσαμένω βήτην ἐς μέσσον ἀγῶνα,</p>
<p><a>Ψ686</a> ἄντα δ᾽ ἀνασχομένω χερσὶ στιβαρῇσιν ἅμ᾽ ἄμφω</p>
<p><a>Ψ687</a> σύν ῥ᾽ ἔπεσον, σὺν δέ σφι βαρεῖαι χεῖρες ἔμιχθεν.</p>
<p><a>Ψ688</a> δεινὸς δὲ χρόμαδος γενύων γένετ᾽, ἔρρεε δ᾽ ἱδρὼς</p>
<p><a>Ψ689</a> πάντοθεν ἐκ μελέων: ἐπὶ δ᾽ ὄρνυτο δῖος Ἐπειός,</p>
<p><a>Ψ690</a> κόψε δὲ παπτήναντα παρήϊον: οὐδ᾽ ἄρ᾽ ἔτι δὴν</p>
<p><a>Ψ691</a> ἑστήκειν: αὐτοῦ γὰρ ὑπήριπε φαίδιμα γυῖα.</p>
<p><a>Ψ692</a> ὡς δ᾽ ὅθ᾽ ὑπὸ φρικὸς Βορέω ἀναπάλλεται ἰχθὺς</p>
<p><a>Ψ693</a> θίν᾽ ἐν φυκιόεντι, μέλαν δέ ἑ κῦμα κάλυψεν,</p>
<p><a>Ψ694</a> ὣς πληγεὶς ἀνέπαλτ᾽: αὐτὰρ μεγάθυμος Ἐπειὸς</p>
<p><a>Ψ695</a> χερσὶ λαβὼν ὤρθωσε: φίλοι δ᾽ ἀμφέσταν ἑταῖροι,</p>
<p><a>Ψ696</a> οἵ μιν ἄγον δι᾽ ἀγῶνος ἐφελκομένοισι πόδεσσιν</p>
<p><a>Ψ697</a> αἷμα παχὺ πτύοντα κάρη βάλλονθ᾽ ἑτέρωσε:</p>
<p><a>Ψ698</a> κὰδ δ᾽ ἀλλοφρονέοντα μετὰ σφίσιν εἷσαν ἄγοντες,</p>
<p><a>Ψ699</a> αὐτοὶ δ᾽ οἰχόμενοι κόμισαν δέπας ἀμφικύπελλον.</p>
<p><a>Ψ700</a> Πηλεΐδης δ᾽ αἶψ᾽ ἄλλα κατὰ τρίτα θῆκεν ἄεθλα</p>
<p><a>Ψ701</a> δεικνύμενος Δαναοῖσι παλαισμοσύνης ἀλεγεινῆς,</p>
<p><a>Ψ702</a> τῷ μὲν νικήσαντι μέγαν τρίποδ᾽ ἐμπυριβήτην,</p>
<p><a>Ψ703</a> τὸν δὲ δυωδεκάβοιον ἐνὶ σφίσι τῖον Ἀχαιοί:</p>
<p><a>Ψ704</a> ἀνδρὶ δὲ νικηθέντι γυναῖκ᾽ ἐς μέσσον ἔθηκε,</p>
<p><a>Ψ705</a> πολλὰ δ᾽ ἐπίστατο ἔργα, τίον δέ ἑ τεσσαράβοιον.</p>
<p><a>Ψ706</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ707</a> ὄρνυσθ᾽ οἳ καὶ τούτου ἀέθλου πειρήσεσθον.</p>
<p><a>Ψ708</a> ὣς ἔφατ᾽, ὦρτο δ᾽ ἔπειτα μέγας Τελαμώνιος Αἴας,</p>
<p><a>Ψ709</a> ἂν δ᾽ Ὀδυσεὺς πολύμητις ἀνίστατο κέρδεα εἰδώς.</p>
<p><a>Ψ710</a> ζωσαμένω δ᾽ ἄρα τώ γε βάτην ἐς μέσσον ἀγῶνα,</p>
<p><a>Ψ711</a> ἀγκὰς δ᾽ ἀλλήλων λαβέτην χερσὶ στιβαρῇσιν</p>
<p><a>Ψ712</a> ὡς ὅτ᾽ ἀμείβοντες, τούς τε κλυτὸς ἤραρε τέκτων</p>
<p><a>Ψ713</a> δώματος ὑψηλοῖο βίας ἀνέμων ἀλεείνων.</p>
<p><a>Ψ714</a> τετρίγει δ᾽ ἄρα νῶτα θρασειάων ἀπὸ χειρῶν</p>
<p><a>Ψ715</a> ἑλκόμενα στερεῶς: κατὰ δὲ νότιος ῥέεν ἱδρώς,</p>
<p><a>Ψ716</a> πυκναὶ δὲ σμώδιγγες ἀνὰ πλευράς τε καὶ ὤμους</p>
<p><a>Ψ717</a> αἵματι φοινικόεσσαι ἀνέδραμον: οἳ δὲ μάλ᾽ αἰεὶ</p>
<p><a>Ψ718</a> νίκης ἱέσθην τρίποδος πέρι ποιητοῖο:</p>
<p><a>Ψ719</a> οὔτ᾽ Ὀδυσεὺς δύνατο σφῆλαι οὔδει τε πελάσσαι,</p>
<p><a>Ψ720</a> οὔτ᾽ Αἴας δύνατο, κρατερὴ δ᾽ ἔχεν ἲς Ὀδυσῆος.</p>
<p><a>Ψ721</a> ἀλλ᾽ ὅτε δή ῥ᾽ ἀνίαζον ἐϋκνήμιδας Ἀχαιούς,</p>
<p><a>Ψ722</a> δὴ τότε μιν προσέειπε μέγας Τελαμώνιος Αἴας:</p>
<p><a>Ψ723</a> διογενὲς Λαερτιάδη πολυμήχαν᾽ Ὀδυσσεῦ</p>
<p><a>Ψ724</a> ἤ μ᾽ ἀνάειρ᾽, ἢ ἐγὼ σέ: τὰ δ᾽ αὖ Διὶ πάντα μελήσει.</p>
<p><a>Ψ725</a> ὣς εἰπὼν ἀνάειρε: δόλου δ᾽ οὐ λήθετ᾽ Ὀδυσσεύς:</p>
<p><a>Ψ726</a> κόψ᾽ ὄπιθεν κώληπα τυχών, ὑπέλυσε δὲ γυῖα,</p>
<p><a>Ψ727</a> κὰδ δ᾽ ἔβαλ᾽ ἐξοπίσω: ἐπὶ δὲ στήθεσσιν Ὀδυσσεὺς</p>
<p><a>Ψ728</a> κάππεσε: λαοὶ δ᾽ αὖ θηεῦντό τε θάμβησάν τε.</p>
<p><a>Ψ729</a> δεύτερος αὖτ᾽ ἀνάειρε πολύτλας δῖος Ὀδυσσεύς,</p>
<p><a>Ψ730</a> κίνησεν δ᾽ ἄρα τυτθὸν ἀπὸ χθονός, οὐδ᾽ ἔτ᾽ ἄειρεν,</p>
<p><a>Ψ731</a> ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω</p>
<p><a>Ψ732</a> πλησίοι ἀλλήλοισι, μιάνθησαν δὲ κονίῃ.</p>
<p><a>Ψ733</a> καί νύ κε τὸ τρίτον αὖτις ἀναΐξαντ᾽ ἐπάλαιον,</p>
<p><a>Ψ734</a> εἰ μὴ Ἀχιλλεὺς αὐτὸς ἀνίστατο καὶ κατέρυκε:</p>
<p><a>Ψ735</a> μηκέτ᾽ ἐρείδεσθον, μὴ δὲ τρίβεσθε κακοῖσι:</p>
<p><a>Ψ736</a> νίκη δ᾽ ἀμφοτέροισιν: ἀέθλια δ᾽ ἶσ᾽ ἀνελόντες</p>
<p><a>Ψ737</a> ἔρχεσθ᾽, ὄφρα καὶ ἄλλοι ἀεθλεύωσιν Ἀχαιοί.</p>
<p><a>Ψ738</a> ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο,</p>
<p><a>Ψ739</a> καί ῥ᾽ ἀπομορξαμένω κονίην δύσαντο χιτῶνας.</p>
<p><a>Ψ740</a> Πηλεΐδης δ᾽ αἶψ᾽ ἄλλα τίθει ταχυτῆτος ἄεθλα</p>
<p><a>Ψ741</a> ἀργύρεον κρητῆρα τετυγμένον: ἓξ δ᾽ ἄρα μέτρα</p>
<p><a>Ψ742</a> χάνδανεν, αὐτὰρ κάλλει ἐνίκα πᾶσαν ἐπ᾽ αἶαν</p>
<p><a>Ψ743</a> πολλόν, ἐπεὶ Σιδόνες πολυδαίδαλοι εὖ ἤσκησαν,</p>
<p><a>Ψ744</a> Φοίνικες δ᾽ ἄγον ἄνδρες ἐπ᾽ ἠεροειδέα πόντον,</p>
<p><a>Ψ745</a> στῆσαν δ᾽ ἐν λιμένεσσι, Θόαντι δὲ δῶρον ἔδωκαν:</p>
<p><a>Ψ746</a> υἷος δὲ Πριάμοιο Λυκάονος ὦνον ἔδωκε</p>
<p><a>Ψ747</a> Πατρόκλῳ ἥρωϊ Ἰησονίδης Εὔνηος.</p>
<p><a>Ψ748</a> καὶ τὸν Ἀχιλλεὺς θῆκεν ἄεθλον οὗ ἑτάροιο,</p>
<p><a>Ψ749</a> ὅς τις ἐλαφρότατος ποσσὶ κραιπνοῖσι πέλοιτο:</p>
<p><a>Ψ750</a> δευτέρῳ αὖ βοῦν θῆκε μέγαν καὶ πίονα δημῷ,</p>
<p><a>Ψ751</a> ἡμιτάλαντον δὲ χρυσοῦ λοισθήϊ᾽ ἔθηκε.</p>
<p><a>Ψ752</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ753</a> ὄρνυσθ᾽ οἳ καὶ τούτου ἀέθλου πειρήσεσθε.</p>
<p><a>Ψ754</a> ὣς ἔφατ᾽, ὄρνυτο δ᾽ αὐτίκ᾽ Ὀϊλῆος ταχὺς Αἴας,</p>
<p><a>Ψ755</a> ἂν δ᾽ Ὀδυσεὺς πολύμητις, ἔπειτα δὲ Νέστορος υἱὸς</p>
<p><a>Ψ756</a> Ἀντίλοχος: ὃ γὰρ αὖτε νέους ποσὶ πάντας ἐνίκα.</p>
<p><a>Ψ757</a> στὰν δὲ μεταστοιχί: σήμηνε δὲ τέρματ᾽ Ἀχιλλεύς.</p>
<p><a>Ψ758</a> τοῖσι δ᾽ ἀπὸ νύσσης τέτατο δρόμος: ὦκα δ᾽ ἔπειτα</p>
<p><a>Ψ759</a> ἔκφερ᾽ Ὀϊλιάδης: ἐπὶ δ᾽ ὄρνυτο δῖος Ὀδυσσεὺς</p>
<p><a>Ψ760</a> ἄγχι μάλ᾽, ὡς ὅτε τίς τε γυναικὸς ἐϋζώνοιο</p>
<p><a>Ψ761</a> στήθεός ἐστι κανών, ὅν τ᾽ εὖ μάλα χερσὶ τανύσσῃ</p>
<p><a>Ψ762</a> πηνίον ἐξέλκουσα παρὲκ μίτον, ἀγχόθι δ᾽ ἴσχει</p>
<p><a>Ψ763</a> στήθεος: ὣς Ὀδυσεὺς θέεν ἐγγύθεν, αὐτὰρ ὄπισθεν</p>
<p><a>Ψ764</a> ἴχνια τύπτε πόδεσσι πάρος κόνιν ἀμφιχυθῆναι:</p>
<p><a>Ψ765</a> κὰδ δ᾽ ἄρα οἱ κεφαλῆς χέ᾽ ἀϋτμένα δῖος Ὀδυσσεὺς</p>
<p><a>Ψ766</a> αἰεὶ ῥίμφα θέων: ἴαχον δ᾽ ἐπὶ πάντες Ἀχαιοὶ</p>
<p><a>Ψ767</a> νίκης ἱεμένῳ, μάλα δὲ σπεύδοντι κέλευον.</p>
<p><a>Ψ768</a> ἀλλ᾽ ὅτε δὴ πύματον τέλεον δρόμον, αὐτίκ᾽ Ὀδυσσεὺς</p>
<p><a>Ψ769</a> εὔχετ᾽ Ἀθηναίῃ γλαυκώπιδι ὃν κατὰ θυμόν:</p>
<p><a>Ψ770</a> κλῦθι θεά, ἀγαθή μοι ἐπίρροθος ἐλθὲ ποδοῖιν.</p>
<p><a>Ψ771</a> ὣς ἔφατ᾽ εὐχόμενος: τοῦ δ᾽ ἔκλυε Παλλὰς Ἀθήνη,</p>
<p><a>Ψ772</a> γυῖα δ᾽ ἔθηκεν ἐλαφρά, πόδας καὶ χεῖρας ὕπερθεν.</p>
<p><a>Ψ773</a> ἀλλ᾽ ὅτε δὴ τάχ᾽ ἔμελλον ἐπαΐξασθαι ἄεθλον,</p>
<p><a>Ψ774</a> ἔνθ᾽ Αἴας μὲν ὄλισθε θέων, βλάψεν γὰρ Ἀθήνη,</p>
<p><a>Ψ775</a> τῇ ῥα βοῶν κέχυτ᾽ ὄνθος ἀποκταμένων ἐριμύκων,</p>
<p><a>Ψ776</a> οὓς ἐπὶ Πατρόκλῳ πέφνεν πόδας ὠκὺς Ἀχιλλεύς:</p>
<p><a>Ψ777</a> ἐν δ᾽ ὄνθου βοέου πλῆτο στόμα τε ῥῖνάς τε:</p>
<p><a>Ψ778</a> κρητῆρ᾽ αὖτ᾽ ἀνάειρε πολύτλας δῖος Ὀδυσσεύς,</p>
<p><a>Ψ779</a> ὡς ἦλθε φθάμενος: ὃ δὲ βοῦν ἕλε φαίδιμος Αἴας.</p>
<p><a>Ψ780</a> στῆ δὲ κέρας μετὰ χερσὶν ἔχων βοὸς ἀγραύλοιο</p>
<p><a>Ψ781</a> ὄνθον ἀποπτύων, μετὰ δ᾽ Ἀργείοισιν ἔειπεν:</p>
<p><a>Ψ782</a> ὢ πόποι ἦ μ᾽ ἔβλαψε θεὰ πόδας, ἣ τὸ πάρος περ</p>
<p><a>Ψ783</a> μήτηρ ὣς Ὀδυσῆϊ παρίσταται ἠδ᾽ ἐπαρήγει.</p>
<p><a>Ψ784</a> ὣς ἔφαθ᾽, οἳ δ᾽ ἄρα πάντες ἐπ᾽ αὐτῷ ἡδὺ γέλασσαν.</p>
<p><a>Ψ785</a> Ἀντίλοχος δ᾽ ἄρα δὴ λοισθήϊον ἔκφερ᾽ ἄεθλον</p>
<p><a>Ψ786</a> μειδιόων, καὶ μῦθον ἐν Ἀργείοισιν ἔειπεν:</p>
<p><a>Ψ787</a> εἰδόσιν ὔμμ᾽ ἐρέω πᾶσιν φίλοι, ὡς ἔτι καὶ νῦν</p>
<p><a>Ψ788</a> ἀθάνατοι τιμῶσι παλαιοτέρους ἀνθρώπους.</p>
<p><a>Ψ789</a> Αἴας μὲν γὰρ ἐμεῖ᾽ ὀλίγον προγενέστερός ἐστιν,</p>
<p><a>Ψ790</a> οὗτος δὲ προτέρης γενεῆς προτέρων τ᾽ ἀνθρώπων:</p>
<p><a>Ψ791</a> ὠμογέροντα δέ μίν φασ᾽ ἔμμεναι: ἀργαλέον δὲ</p>
<p><a>Ψ792</a> ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.</p>
<p><a>Ψ793</a> ὣς φάτο, κύδηνεν δὲ ποδώκεα Πηλεΐωνα.</p>
<p><a>Ψ794</a> τὸν δ᾽ Ἀχιλεὺς μύθοισιν ἀμειβόμενος προσέειπεν:</p>
<p><a>Ψ795</a> Ἀντίλοχ᾽ οὐ μέν τοι μέλεος εἰρήσεται αἶνος,</p>
<p><a>Ψ796</a> ἀλλά τοι ἡμιτάλαντον ἐγὼ χρυσοῦ ἐπιθήσω.</p>
<p><a>Ψ797</a> ὣς εἰπὼν ἐν χερσὶ τίθει, ὃ δ᾽ ἐδέξατο χαίρων.</p>
<p><a>Ψ798</a> αὐτὰρ Πηλεΐδης κατὰ μὲν δολιχόσκιον ἔγχος</p>
<p><a>Ψ799</a> θῆκ᾽ ἐς ἀγῶνα φέρων, κατὰ δ᾽ ἀσπίδα καὶ τρυφάλειαν</p>
<p><a>Ψ800</a> τεύχεα Σαρπήδοντος, ἅ μιν Πάτροκλος ἀπηύρα.</p>
<p><a>Ψ801</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ802</a> ἄνδρε δύω περὶ τῶνδε κελεύομεν, ὥ περ ἀρίστω,</p>
<p><a>Ψ803</a> τεύχεα ἑσσαμένω ταμεσίχροα χαλκὸν ἑλόντε</p>
<p><a>Ψ804</a> ἀλλήλων προπάροιθεν ὁμίλου πειρηθῆναι.</p>
<p><a>Ψ805</a> ὁππότερός κε φθῇσιν ὀρεξάμενος χρόα καλόν,</p>
<p><a>Ψ806</a> ψαύσῃ δ᾽ ἐνδίνων διά τ᾽ ἔντεα καὶ μέλαν αἷμα,</p>
<p><a>Ψ807</a> τῷ μὲν ἐγὼ δώσω τόδε φάσγανον ἀργυρόηλον</p>
<p><a>Ψ808</a> καλὸν Θρηΐκιον, τὸ μὲν Ἀστεροπαῖον ἀπηύρων:</p>
<p><a>Ψ809</a> τεύχεα δ᾽ ἀμφότεροι ξυνήϊα ταῦτα φερέσθων:</p>
<p><a>Ψ810</a> καί σφιν δαῖτ᾽ ἀγαθὴν παραθήσομεν ἐν κλισίῃσιν.</p>
<p><a>Ψ811</a> ὣς ἔφατ᾽, ὦρτο δ᾽ ἔπειτα μέγας Τελαμώνιος Αἴας,</p>
<p><a>Ψ812</a> ἂν δ᾽ ἄρα Τυδεΐδης ὦρτο, κρατερὸς Διομήδης.</p>
<p><a>Ψ813</a> οἳ δ᾽ ἐπεὶ οὖν ἑκάτερθεν ὁμίλου θωρήχθησαν,</p>
<p><a>Ψ814</a> ἐς μέσον ἀμφοτέρω συνίτην μεμαῶτε μάχεσθαι</p>
<p><a>Ψ815</a> δεινὸν δερκομένω: θάμβος δ᾽ ἔχε πάντας Ἀχαιούς.</p>
<p><a>Ψ816</a> ἀλλ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</p>
<p><a>Ψ817</a> τρὶς μὲν ἐπήϊξαν, τρὶς δὲ σχεδὸν ὁρμήθησαν.</p>
<p><a>Ψ818</a> ἔνθ᾽ Αἴας μὲν ἔπειτα κατ᾽ ἀσπίδα πάντοσ᾽ ἐΐσην</p>
<p><a>Ψ819</a> νύξ᾽, οὐδὲ χρό᾽ ἵκανεν: ἔρυτο γὰρ ἔνδοθι θώρηξ:</p>
<p><a>Ψ820</a> Τυδεΐδης δ᾽ ἄρ᾽ ἔπειτα ὑπὲρ σάκεος μεγάλοιο</p>
<p><a>Ψ821</a> αἰὲν ἐπ᾽ αὐχένι κῦρε φαεινοῦ δουρὸς ἀκωκῇ.</p>
<p><a>Ψ822</a> καὶ τότε δή ῥ᾽ Αἴαντι περιδείσαντες Ἀχαιοὶ</p>
<p><a>Ψ823</a> παυσαμένους ἐκέλευσαν ἀέθλια ἶσ᾽ ἀνελέσθαι.</p>
<p><a>Ψ824</a> αὐτὰρ Τυδεΐδῃ δῶκεν μέγα φάσγανον ἥρως</p>
<p><a>Ψ825</a> σὺν κολεῷ τε φέρων καὶ ἐϋτμήτῳ τελαμῶνι.</p>
<p><a>Ψ826</a> αὐτὰρ Πηλεΐδης θῆκεν σόλον αὐτοχόωνον</p>
<p><a>Ψ827</a> ὃν πρὶν μὲν ῥίπτασκε μέγα σθένος Ἠετίωνος:</p>
<p><a>Ψ828</a> ἀλλ᾽ ἤτοι τὸν ἔπεφνε ποδάρκης δῖος Ἀχιλλεύς,</p>
<p><a>Ψ829</a> τὸν δ᾽ ἄγετ᾽ ἐν νήεσσι σὺν ἄλλοισι κτεάτεσσι.</p>
<p><a>Ψ830</a> στῆ δ᾽ ὀρθὸς καὶ μῦθον ἐν Ἀργείοισιν ἔειπεν:</p>
<p><a>Ψ831</a> ὄρνυσθ᾽ οἳ καὶ τούτου ἀέθλου πειρήσεσθε.</p>
<p><a>Ψ832</a> εἴ οἱ καὶ μάλα πολλὸν ἀπόπροθι πίονες ἀγροί,</p>
<p><a>Ψ833</a> ἕξει μιν καὶ πέντε περιπλομένους ἐνιαυτοὺς</p>
<p><a>Ψ834</a> χρεώμενος: οὐ μὲν γάρ οἱ ἀτεμβόμενός γε σιδήρου</p>
<p><a>Ψ835</a> ποιμὴν οὐδ᾽ ἀροτὴρ εἶσ᾽ ἐς πόλιν, ἀλλὰ παρέξει.</p>
<p><a>Ψ836</a> ὣς ἔφατ᾽, ὦρτο δ᾽ ἔπειτα μενεπτόλεμος Πολυποίτης,</p>
<p><a>Ψ837</a> ἂν δὲ Λεοντῆος κρατερὸν μένος ἀντιθέοιο,</p>
<p><a>Ψ838</a> ἂν δ᾽ Αἴας Τελαμωνιάδης καὶ δῖος Ἐπειός.</p>
<p><a>Ψ839</a> ἑξείης δ᾽ ἵσταντο, σόλον δ᾽ ἕλε δῖος Ἐπειός,</p>
<p><a>Ψ840</a> ἧκε δὲ δινήσας: γέλασαν δ᾽ ἐπὶ πάντες Ἀχαιοί.</p>
<p><a>Ψ841</a> δεύτερος αὖτ᾽ ἀφέηκε Λεοντεὺς ὄζος Ἄρηος:</p>
<p><a>Ψ842</a> τὸ τρίτον αὖτ᾽ ἔρριψε μέγας Τελαμώνιος Αἴας</p>
<p><a>Ψ843</a> χειρὸς ἄπο στιβαρῆς, καὶ ὑπέρβαλε σήματα πάντων.</p>
<p><a>Ψ844</a> ἀλλ᾽ ὅτε δὴ σόλον εἷλε μενεπτόλεμος Πολυποίτης,</p>
<p><a>Ψ845</a> ὅσσόν τίς τ᾽ ἔρριψε καλαύροπα βουκόλος ἀνήρ,</p>
<p><a>Ψ846</a> ἣ δέ θ᾽ ἑλισσομένη πέτεται διὰ βοῦς ἀγελαίας,</p>
<p><a>Ψ847</a> τόσσον παντὸς ἀγῶνος ὑπέρβαλε: τοὶ δὲ βόησαν.</p>
<p><a>Ψ848</a> ἀνστάντες δ᾽ ἕταροι Πολυποίταο κρατεροῖο</p>
<p><a>Ψ849</a> νῆας ἔπι γλαφυρὰς ἔφερον βασιλῆος ἄεθλον.</p>
<p><a>Ψ850</a> αὐτὰρ ὃ τοξευτῇσι τίθει ἰόεντα σίδηρον,</p>
<p><a>Ψ851</a> κὰδ δ᾽ ἐτίθει δέκα μὲν πελέκεας, δέκα δ᾽ ἡμιπέλεκκα,</p>
<p><a>Ψ852</a> ἱστὸν δ᾽ ἔστησεν νηὸς κυανοπρῴροιο</p>
<p><a>Ψ853</a> τηλοῦ ἐπὶ ψαμάθοις, ἐκ δὲ τρήρωνα πέλειαν</p>
<p><a>Ψ854</a> λεπτῇ μηρίνθῳ δῆσεν ποδός, ἧς ἄρ᾽ ἀνώγει</p>
<p><a>Ψ855</a> τοξεύειν: ὃς μέν κε βάλῃ τρήρωνα πέλειαν,</p>
<p><a>Ψ856</a> πάντας ἀειράμενος πελέκεας οἶκον δὲ φερέσθω:</p>
<p><a>Ψ857</a> ὃς δέ κε μηρίνθοιο τύχῃ ὄρνιθος ἁμαρτών,</p>
<p><a>Ψ858</a> ἥσσων γὰρ δὴ κεῖνος, ὃ δ᾽ οἴσεται ἡμιπέλεκκα.</p>
<p><a>Ψ859</a> ὣς ἔφατ᾽, ὦρτο δ᾽ ἔπειτα βίη Τεύκροιο ἄνακτος,</p>
<p><a>Ψ860</a> ἂν δ᾽ ἄρα Μηριόνης θεράπων ἐῢς Ἰδομενῆος.</p>
<p><a>Ψ861</a> κλήρους δ᾽ ἐν κυνέῃ χαλκήρεϊ πάλλον ἑλόντες,</p>
<p><a>Ψ862</a> Τεῦκρος δὲ πρῶτος κλήρῳ λάχεν: αὐτίκα δ᾽ ἰὸν</p>
<p><a>Ψ863</a> ἧκεν ἐπικρατέως, οὐδ᾽ ἠπείλησεν ἄνακτι</p>
<p><a>Ψ864</a> ἀρνῶν πρωτογόνων ῥέξειν κλειτὴν ἑκατόμβην.</p>
<p><a>Ψ865</a> ὄρνιθος μὲν ἅμαρτε: μέγηρε γάρ οἱ τό γ᾽ Ἀπόλλων:</p>
<p><a>Ψ866</a> αὐτὰρ ὃ μήρινθον βάλε πὰρ πόδα, τῇ δέδετ᾽ ὄρνις:</p>
<p><a>Ψ867</a> ἀντικρὺ δ᾽ ἀπὸ μήρινθον τάμε πικρὸς ὀϊστός.</p>
<p><a>Ψ868</a> ἣ μὲν ἔπειτ᾽ ἤϊξε πρὸς οὐρανόν, ἣ δὲ παρείθη</p>
<p><a>Ψ869</a> μήρινθος ποτὶ γαῖαν: ἀτὰρ κελάδησαν Ἀχαιοί.</p>
<p><a>Ψ870</a> σπερχόμενος δ᾽ ἄρα Μηριόνης ἐξείρυσε χειρὸς</p>
<p><a>Ψ871</a> τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.</p>
<p><a>Ψ872</a> αὐτίκα δ᾽ ἠπείλησεν ἑκηβόλῳ Ἀπόλλωνι</p>
<p><a>Ψ873</a> ἀρνῶν πρωτογόνων ῥέξειν κλειτὴν ἑκατόμβην.</p>
<p><a>Ψ874</a> ὕψι δ᾽ ὑπὸ νεφέων εἶδε τρήρωνα πέλειαν:</p>
<p><a>Ψ875</a> τῇ ῥ᾽ ὅ γε δινεύουσαν ὑπὸ πτέρυγος βάλε μέσσην,</p>
<p><a>Ψ876</a> ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ</p>
<p><a>Ψ877</a> πρόσθεν Μηριόναο πάγη ποδός: αὐτὰρ ἣ ὄρνις</p>
<p><a>Ψ878</a> ἱστῷ ἐφεζομένη νηὸς κυανοπρῴροιο</p>
<p><a>Ψ879</a> αὐχέν᾽ ἀπεκρέμασεν, σὺν δὲ πτερὰ πυκνὰ λίασθεν.</p>
<p><a>Ψ880</a> ὠκὺς δ᾽ ἐκ μελέων θυμὸς πτάτο, τῆλε δ᾽ ἀπ᾽ αὐτοῦ</p>
<p><a>Ψ881</a> κάππεσε: λαοὶ δ᾽ αὖ θηεῦντό τε θάμβησάν τε.</p>
<p><a>Ψ882</a> ἂν δ᾽ ἄρα Μηριόνης πελέκεας δέκα πάντας ἄειρε,</p>
<p><a>Ψ883</a> Τεῦκρος δ᾽ ἡμιπέλεκκα φέρεν κοίλας ἐπὶ νῆας.</p>
<p><a>Ψ884</a> αὐτὰρ Πηλεΐδης κατὰ μὲν δολιχόσκιον ἔγχος,</p>
<p><a>Ψ885</a> κὰδ δὲ λέβητ᾽ ἄπυρον βοὸς ἄξιον ἀνθεμόεντα</p>
<p><a>Ψ886</a> θῆκ᾽ ἐς ἀγῶνα φέρων: καί ῥ᾽ ἥμονες ἄνδρες ἀνέσταν:</p>
<p><a>Ψ887</a> ἂν μὲν ἄρ᾽ Ἀτρεΐδης εὐρὺ κρείων Ἀγαμέμνων,</p>
<p><a>Ψ888</a> ἂν δ᾽ ἄρα Μηριόνης, θεράπων ἐῢς Ἰδομενῆος.</p>
<p><a>Ψ889</a> τοῖσι δὲ καὶ μετέειπε ποδάρκης δῖος Ἀχιλλεύς:</p>
<p><a>Ψ890</a> Ἀτρεΐδη: ἴδμεν γὰρ ὅσον προβέβηκας ἁπάντων</p>
<p><a>Ψ891</a> ἠδ᾽ ὅσσον δυνάμει τε καὶ ἥμασιν ἔπλευ ἄριστος:</p>
<p><a>Ψ892</a> ἀλλὰ σὺ μὲν τόδ᾽ ἄεθλον ἔχων κοίλας ἐπὶ νῆας</p>
<p><a>Ψ893</a> ἔρχευ, ἀτὰρ δόρυ Μηριόνῃ ἥρωϊ πόρωμεν,</p>
<p><a>Ψ894</a> εἰ σύ γε σῷ θυμῷ ἐθέλοις: κέλομαι γὰρ ἔγωγε.</p>
<p><a>Ψ895</a> ὣς ἔφατ᾽, οὐδ᾽ ἀπίθησεν ἄναξ ἀνδρῶν Ἀγαμέμνων:</p>
<p><a>Ψ896</a> δῶκε δὲ Μηριόνῃ δόρυ χάλκεον: αὐτὰρ ὅ γ᾽ ἥρως</p>
<p><a>Ψ897</a> Ταλθυβίῳ κήρυκι δίδου περικαλλὲς ἄεθλον.</p>
<h4 class="C2">Book 24</h4><p><a>Ω1</a> λῦτο δ᾽ ἀγών, λαοὶ δὲ θοὰς ἐπὶ νῆας ἕκαστοι</p>
<p><a>Ω2</a> ἐσκίδναντ᾽ ἰέναι. τοὶ μὲν δόρποιο μέδοντο</p>
<p><a>Ω3</a> ὕπνου τε γλυκεροῦ ταρπήμεναι: αὐτὰρ Ἀχιλλεὺς</p>
<p><a>Ω4</a> κλαῖε φίλου ἑτάρου μεμνημένος, οὐδέ μιν ὕπνος</p>
<p><a>Ω5</a> ᾕρει πανδαμάτωρ, ἀλλ᾽ ἐστρέφετ᾽ ἔνθα καὶ ἔνθα</p>
<p><a>Ω6</a> Πατρόκλου ποθέων ἀνδροτῆτά τε καὶ μένος ἠΰ,</p>
<p><a>Ω7</a> ἠδ᾽ ὁπόσα τολύπευσε σὺν αὐτῷ καὶ πάθεν ἄλγεα</p>
<p><a>Ω8</a> ἀνδρῶν τε πτολέμους ἀλεγεινά τε κύματα πείρων:</p>
<p><a>Ω9</a> τῶν μιμνησκόμενος θαλερὸν κατὰ δάκρυον εἶβεν,</p>
<p><a>Ω10</a> ἄλλοτ᾽ ἐπὶ πλευρὰς κατακείμενος, ἄλλοτε δ᾽ αὖτε</p>
<p><a>Ω11</a> ὕπτιος, ἄλλοτε δὲ πρηνής: τοτὲ δ᾽ ὀρθὸς ἀναστὰς</p>
<p><a>Ω12</a> δινεύεσκ᾽ ἀλύων παρὰ θῖν᾽ ἁλός: οὐδέ μιν ἠὼς</p>
<p><a>Ω13</a> φαινομένη λήθεσκεν ὑπεὶρ ἅλα τ᾽ ἠϊόνας τε.</p>
<p><a>Ω14</a> ἀλλ᾽ ὅ γ᾽ ἐπεὶ ζεύξειεν ὑφ᾽ ἅρμασιν ὠκέας ἵππους,</p>
<p><a>Ω15</a> Ἕκτορα δ᾽ ἕλκεσθαι δησάσκετο δίφρου ὄπισθεν,</p>
<p><a>Ω16</a> τρὶς δ᾽ ἐρύσας περὶ σῆμα Μενοιτιάδαο θανόντος</p>
<p><a>Ω17</a> αὖτις ἐνὶ κλισίῃ παυέσκετο, τὸν δέ τ᾽ ἔασκεν</p>
<p><a>Ω18</a> ἐν κόνι ἐκτανύσας προπρηνέα: τοῖο δ᾽ Ἀπόλλων</p>
<p><a>Ω19</a> πᾶσαν ἀεικείην ἄπεχε χροῒ φῶτ᾽ ἐλεαίρων</p>
<p><a>Ω20</a> καὶ τεθνηότα περ: περὶ δ᾽ αἰγίδι πάντα κάλυπτε</p>
<p><a>Ω21</a> χρυσείῃ, ἵνα μή μιν ἀποδρύφοι ἑλκυστάζων.</p>
<p><a>Ω22</a> ὣς ὃ μὲν Ἕκτορα δῖον ἀείκιζεν μενεαίνων:</p>
<p><a>Ω23</a> τὸν δ᾽ ἐλεαίρεσκον μάκαρες θεοὶ εἰσορόωντες,</p>
<p><a>Ω24</a> κλέψαι δ᾽ ὀτρύνεσκον ἐΰσκοπον ἀργεϊφόντην.</p>
<p><a>Ω25</a> ἔνθ᾽ ἄλλοις μὲν πᾶσιν ἑήνδανεν, οὐδέ ποθ᾽ Ἥρῃ</p>
<p><a>Ω26</a> οὐδὲ Ποσειδάων᾽ οὐδὲ γλαυκώπιδι κούρῃ,</p>
<p><a>Ω27</a> ἀλλ᾽ ἔχον ὥς σφιν πρῶτον ἀπήχθετο Ἴλιος ἱρὴ</p>
<p><a>Ω28</a> καὶ Πρίαμος καὶ λαὸς Ἀλεξάνδρου ἕνεκ᾽ ἄτης,</p>
<p><a>Ω29</a> ὃς νείκεσσε θεὰς ὅτε οἱ μέσσαυλον ἵκοντο,</p>
<p><a>Ω30</a> τὴν δ᾽ ᾔνησ᾽ ἥ οἱ πόρε μαχλοσύνην ἀλεγεινήν.</p>
<p><a>Ω31</a> ἀλλ᾽ ὅτε δή ῥ᾽ ἐκ τοῖο δυωδεκάτη γένετ᾽ ἠώς,</p>
<p><a>Ω32</a> καὶ τότ᾽ ἄρ᾽ ἀθανάτοισι μετηύδα Φοῖβος Ἀπόλλων:</p>
<p><a>Ω33</a> σχέτλιοί ἐστε θεοί, δηλήμονες: οὔ νύ ποθ᾽ ὑμῖν</p>
<p><a>Ω34</a> Ἕκτωρ μηρί᾽ ἔκηε βοῶν αἰγῶν τε τελείων;</p>
<p><a>Ω35</a> τὸν νῦν οὐκ ἔτλητε νέκυν περ ἐόντα σαῶσαι</p>
<p><a>Ω36</a> ᾗ τ᾽ ἀλόχῳ ἰδέειν καὶ μητέρι καὶ τέκεϊ ᾧ</p>
<p><a>Ω37</a> καὶ πατέρι Πριάμῳ λαοῖσί τε, τοί κέ μιν ὦκα</p>
<p><a>Ω38</a> ἐν πυρὶ κήαιεν καὶ ἐπὶ κτέρεα κτερίσαιεν.</p>
<p><a>Ω39</a> ἀλλ᾽ ὀλοῷ Ἀχιλῆϊ θεοὶ βούλεσθ᾽ ἐπαρήγειν,</p>
<p><a>Ω40</a> ᾧ οὔτ᾽ ἂρ φρένες εἰσὶν ἐναίσιμοι οὔτε νόημα</p>
<p><a>Ω41</a> γναμπτὸν ἐνὶ στήθεσσι, λέων δ᾽ ὣς ἄγρια οἶδεν,</p>
<p><a>Ω42</a> ὅς τ᾽ ἐπεὶ ἂρ μεγάλῃ τε βίῃ καὶ ἀγήνορι θυμῷ</p>
<p><a>Ω43</a> εἴξας εἶσ᾽ ἐπὶ μῆλα βροτῶν ἵνα δαῖτα λάβῃσιν:</p>
<p><a>Ω44</a> ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς</p>
<p><a>Ω45</a> γίγνεται, ἥ τ᾽ ἄνδρας μέγα σίνεται ἠδ᾽ ὀνίνησι.</p>
<p><a>Ω46</a> μέλλει μέν πού τις καὶ φίλτερον ἄλλον ὀλέσσαι</p>
<p><a>Ω47</a> ἠὲ κασίγνητον ὁμογάστριον ἠὲ καὶ υἱόν:</p>
<p><a>Ω48</a> ἀλλ᾽ ἤτοι κλαύσας καὶ ὀδυράμενος μεθέηκε:</p>
<p><a>Ω49</a> τλητὸν γὰρ Μοῖραι θυμὸν θέσαν ἀνθρώποισιν.</p>
<p><a>Ω50</a> αὐτὰρ ὅ γ᾽ Ἕκτορα δῖον, ἐπεὶ φίλον ἦτορ ἀπηύρα,</p>
<p><a>Ω51</a> ἵππων ἐξάπτων περὶ σῆμ᾽ ἑτάροιο φίλοιο</p>
<p><a>Ω52</a> ἕλκει: οὐ μήν οἱ τό γε κάλλιον οὐδέ τ᾽ ἄμεινον.</p>
<p><a>Ω53</a> μὴ ἀγαθῷ περ ἐόντι νεμεσσηθέωμέν οἱ ἡμεῖς:</p>
<p><a>Ω54</a> κωφὴν γὰρ δὴ γαῖαν ἀεικίζει μενεαίνων.</p>
<p><a>Ω55</a> τὸν δὲ χολωσαμένη προσέφη λευκώλενος Ἥρη:</p>
<p><a>Ω56</a> εἴη κεν καὶ τοῦτο τεὸν ἔπος ἀργυρότοξε</p>
<p><a>Ω57</a> εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.</p>
<p><a>Ω58</a> Ἕκτωρ μὲν θνητός τε γυναῖκά τε θήσατο μαζόν:</p>
<p><a>Ω59</a> αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ</p>
<p><a>Ω60</a> θρέψά τε καὶ ἀτίτηλα καὶ ἀνδρὶ πόρον παράκοιτιν</p>
<p><a>Ω61</a> Πηλέϊ, ὃς περὶ κῆρι φίλος γένετ᾽ ἀθανάτοισι.</p>
<p><a>Ω62</a> πάντες δ᾽ ἀντιάασθε θεοὶ γάμου: ἐν δὲ σὺ τοῖσι</p>
<p><a>Ω63</a> δαίνυ᾽ ἔχων φόρμιγγα κακῶν ἕταρ᾽, αἰὲν ἄπιστε.</p>
<p><a>Ω64</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>Ω65</a> Ἥρη μὴ δὴ πάμπαν ἀποσκύδμαινε θεοῖσιν:</p>
<p><a>Ω66</a> οὐ μὲν γὰρ τιμή γε μί᾽ ἔσσεται: ἀλλὰ καὶ Ἕκτωρ</p>
<p><a>Ω67</a> φίλτατος ἔσκε θεοῖσι βροτῶν οἳ ἐν Ἰλίῳ εἰσίν:</p>
<p><a>Ω68</a> ὣς γὰρ ἔμοιγ᾽, ἐπεὶ οὔ τι φίλων ἡμάρτανε δώρων.</p>
<p><a>Ω69</a> οὐ γάρ μοί ποτε βωμὸς ἐδεύετο δαιτὸς ἐΐσης</p>
<p><a>Ω70</a> λοιβῆς τε κνίσης τε: τὸ γὰρ λάχομεν γέρας ἡμεῖς.</p>
<p><a>Ω71</a> ἀλλ᾽ ἤτοι κλέψαι μὲν ἐάσομεν, οὐδέ πῃ ἔστι,</p>
<p><a>Ω72</a> λάθρῃ Ἀχιλλῆος θρασὺν Ἕκτορα: ἦ γάρ οἱ αἰεὶ</p>
<p><a>Ω73</a> μήτηρ παρμέμβλωκεν ὁμῶς νύκτάς τε καὶ ἦμαρ.</p>
<p><a>Ω74</a> ἀλλ᾽ εἴ τις καλέσειε θεῶν Θέτιν ἆσσον ἐμεῖο,</p>
<p><a>Ω75</a> ὄφρά τί οἱ εἴπω πυκινὸν ἔπος, ὥς κεν Ἀχιλλεὺς</p>
<p><a>Ω76</a> δώρων ἐκ Πριάμοιο λάχῃ ἀπό θ᾽ Ἕκτορα λύσῃ.</p>
<p><a>Ω77</a> ὣς ἔφατ᾽, ὦρτο δὲ Ἶρις ἀελλόπος ἀγγελέουσα,</p>
<p><a>Ω78</a> μεσσηγὺς δὲ Σάμου τε καὶ Ἴμβρου παιπαλοέσσης</p>
<p><a>Ω79</a> ἔνθορε μείλανι πόντῳ: ἐπεστονάχησε δὲ λίμνη.</p>
<p><a>Ω80</a> ἣ δὲ μολυβδαίνῃ ἰκέλη ἐς βυσσὸν ὄρουσεν,</p>
<p><a>Ω81</a> ἥ τε κατ᾽ ἀγραύλοιο βοὸς κέρας ἐμβεβαυῖα</p>
<p><a>Ω82</a> ἔρχεται ὠμηστῇσιν ἐπ᾽ ἰχθύσι κῆρα φέρουσα.</p>
<p><a>Ω83</a> εὗρε δ᾽ ἐνὶ σπῆϊ γλαφυρῷ Θέτιν, ἀμφὶ δ᾽ ἄρ᾽ ἄλλαι</p>
<p><a>Ω84</a> εἵαθ᾽ ὁμηγερέες ἅλιαι θεαί: ἣ δ᾽ ἐνὶ μέσσῃς</p>
<p><a>Ω85</a> κλαῖε μόρον οὗ παιδὸς ἀμύμονος, ὅς οἱ ἔμελλε</p>
<p><a>Ω86</a> φθίσεσθ᾽ ἐν Τροίῃ ἐριβώλακι τηλόθι πάτρης.</p>
<p><a>Ω87</a> ἀγχοῦ δ᾽ ἱσταμένη προσέφη πόδας ὠκέα Ἶρις:</p>
<p><a>Ω88</a> ὄρσο Θέτι: καλέει Ζεὺς ἄφθιτα μήδεα εἰδώς.</p>
<p><a>Ω89</a> τὴν δ᾽ ἠμείβετ᾽ ἔπειτα θεὰ Θέτις ἀργυρόπεζα:</p>
<p><a>Ω90</a> τίπτέ με κεῖνος ἄνωγε μέγας θεός; αἰδέομαι δὲ</p>
<p><a>Ω91</a> μίσγεσθ᾽ ἀθανάτοισιν, ἔχω δ᾽ ἄχε᾽ ἄκριτα θυμῷ.</p>
<p><a>Ω92</a> εἶμι μέν, οὐδ᾽ ἅλιον ἔπος ἔσσεται ὅττί κεν εἴπῃ.</p>
<p><a>Ω93</a> ὣς ἄρα φωνήσασα κάλυμμ᾽ ἕλε δῖα θεάων</p>
<p><a>Ω94</a> κυάνεον, τοῦ δ᾽ οὔ τι μελάντερον ἔπλετο ἔσθος.</p>
<p><a>Ω95</a> βῆ δ᾽ ἰέναι, πρόσθεν δὲ ποδήνεμος ὠκέα Ἶρις</p>
<p><a>Ω96</a> ἡγεῖτ᾽: ἀμφὶ δ᾽ ἄρα σφι λιάζετο κῦμα θαλάσσης.</p>
<p><a>Ω97</a> ἀκτὴν δ᾽ ἐξαναβᾶσαι ἐς οὐρανὸν ἀϊχθήτην,</p>
<p><a>Ω98</a> εὗρον δ᾽ εὐρύοπα Κρονίδην, περὶ δ᾽ ἄλλοι ἅπαντες</p>
<p><a>Ω99</a> εἵαθ᾽ ὁμηγερέες μάκαρες θεοὶ αἰὲν ἐόντες.</p>
<p><a>Ω100</a> ἣ δ᾽ ἄρα πὰρ Διὶ πατρὶ καθέζετο, εἶξε δ᾽ Ἀθήνη.</p>
<p><a>Ω101</a> Ἥρη δὲ χρύσεον καλὸν δέπας ἐν χερὶ θῆκε</p>
<p><a>Ω102</a> καί ῥ᾽ εὔφρην᾽ ἐπέεσσι: Θέτις δ᾽ ὤρεξε πιοῦσα.</p>
<p><a>Ω103</a> τοῖσι δὲ μύθων ἦρχε πατὴρ ἀνδρῶν τε θεῶν τε:</p>
<p><a>Ω104</a> ἤλυθες Οὔλυμπον δὲ θεὰ Θέτι κηδομένη περ,</p>
<p><a>Ω105</a> πένθος ἄλαστον ἔχουσα μετὰ φρεσίν: οἶδα καὶ αὐτός:</p>
<p><a>Ω106</a> ἀλλὰ καὶ ὧς ἐρέω τοῦ σ᾽ εἵνεκα δεῦρο κάλεσσα.</p>
<p><a>Ω107</a> ἐννῆμαρ δὴ νεῖκος ἐν ἀθανάτοισιν ὄρωρεν</p>
<p><a>Ω108</a> Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:</p>
<p><a>Ω109</a> κλέψαι δ᾽ ὀτρύνουσιν ἐΰσκοπον ἀργεϊφόντην:</p>
<p><a>Ω110</a> αὐτὰρ ἐγὼ τόδε κῦδος Ἀχιλλῆϊ προτιάπτω</p>
<p><a>Ω111</a> αἰδῶ καὶ φιλότητα τεὴν μετόπισθε φυλάσσων.</p>
<p><a>Ω112</a> αἶψα μάλ᾽ ἐς στρατὸν ἐλθὲ καὶ υἱέϊ σῷ ἐπίτειλον:</p>
<p><a>Ω113</a> σκύζεσθαί οἱ εἰπὲ θεούς, ἐμὲ δ᾽ ἔξοχα πάντων</p>
<p><a>Ω114</a> ἀθανάτων κεχολῶσθαι, ὅτι φρεσὶ μαινομένῃσιν</p>
<p><a>Ω115</a> Ἕκτορ᾽ ἔχει παρὰ νηυσὶ κορωνίσιν οὐδ᾽ ἀπέλυσεν,</p>
<p><a>Ω116</a> αἴ κέν πως ἐμέ τε δείσῃ ἀπό θ᾽ Ἕκτορα λύσῃ.</p>
<p><a>Ω117</a> αὐτὰρ ἐγὼ Πριάμῳ μεγαλήτορι Ἶριν ἐφήσω</p>
<p><a>Ω118</a> λύσασθαι φίλον υἱὸν ἰόντ᾽ ἐπὶ νῆας Ἀχαιῶν,</p>
<p><a>Ω119</a> δῶρα δ᾽ Ἀχιλλῆϊ φερέμεν, τά κε θυμὸν ἰήνῃ.</p>
<p><a>Ω120</a> ὣς ἔφατ᾽, οὐδ᾽ ἀπίθησε θεὰ Θέτις ἀργυρόπεζα,</p>
<p><a>Ω121</a> βῆ δὲ κατ᾽ Οὐλύμποιο καρήνων ἀΐξασα,</p>
<p><a>Ω122</a> ἷξεν δ᾽ ἐς κλισίην οὗ υἱέος: ἔνθ᾽ ἄρα τόν γε</p>
<p><a>Ω123</a> εὗρ᾽ ἁδινὰ στενάχοντα: φίλοι δ᾽ ἀμφ᾽ αὐτὸν ἑταῖροι</p>
<p><a>Ω124</a> ἐσσυμένως ἐπένοντο καὶ ἐντύνοντο ἄριστον:</p>
<p><a>Ω125</a> τοῖσι δ᾽ ὄϊς λάσιος μέγας ἐν κλισίῃ ἱέρευτο.</p>
<p><a>Ω126</a> ἣ δὲ μάλ᾽ ἄγχ᾽ αὐτοῖο καθέζετο πότνια μήτηρ,</p>
<p><a>Ω127</a> χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Ω128</a> τέκνον ἐμὸν τέο μέχρις ὀδυρόμενος καὶ ἀχεύων</p>
<p><a>Ω129</a> σὴν ἔδεαι κραδίην μεμνημένος οὔτέ τι σίτου</p>
<p><a>Ω130</a> οὔτ᾽ εὐνῆς; ἀγαθὸν δὲ γυναικί περ ἐν φιλότητι</p>
<p><a>Ω131</a> μίσγεσθ᾽: οὐ γάρ μοι δηρὸν βέῃ, ἀλλά τοι ἤδη</p>
<p><a>Ω132</a> ἄγχι παρέστηκεν θάνατος καὶ μοῖρα κραταιή.</p>
<p><a>Ω133</a> ἀλλ᾽ ἐμέθεν ξύνες ὦκα, Διὸς δέ τοι ἄγγελός εἰμι:</p>
<p><a>Ω134</a> σκύζεσθαι σοί φησι θεούς, ἑὲ δ᾽ ἔξοχα πάντων</p>
<p><a>Ω135</a> ἀθανάτων κεχολῶσθαι, ὅτι φρεσὶ μαινομένῃσιν</p>
<p><a>Ω136</a> Ἕκτορ᾽ ἔχεις παρὰ νηυσὶ κορωνίσιν οὐδ᾽ ἀπέλυσας.</p>
<p><a>Ω137</a> ἀλλ᾽ ἄγε δὴ λῦσον, νεκροῖο δὲ δέξαι ἄποινα.</p>
<p><a>Ω138</a> τὴν δ᾽ ἀπαμειβόμενος προσέφη πόδας ὠκὺς Ἀχιλλεύς:</p>
<p><a>Ω139</a> τῇδ᾽ εἴη: ὃς ἄποινα φέροι καὶ νεκρὸν ἄγοιτο,</p>
<p><a>Ω140</a> εἰ δὴ πρόφρονι θυμῷ Ὀλύμπιος αὐτὸς ἀνώγει.</p>
<p><a>Ω141</a> ὣς οἵ γ᾽ ἐν νηῶν ἀγύρει μήτηρ τε καὶ υἱὸς</p>
<p><a>Ω142</a> πολλὰ πρὸς ἀλλήλους ἔπεα πτερόεντ᾽ ἀγόρευον.</p>
<p><a>Ω143</a> Ἶριν δ᾽ ὄτρυνε Κρονίδης εἰς Ἴλιον ἱρήν:</p>
<p><a>Ω144</a> βάσκ᾽ ἴθι Ἶρι ταχεῖα λιποῦσ᾽ ἕδος Οὐλύμποιο</p>
<p><a>Ω145</a> ἄγγειλον Πριάμῳ μεγαλήτορι Ἴλιον εἴσω</p>
<p><a>Ω146</a> λύσασθαι φίλον υἱὸν ἰόντ᾽ ἐπὶ νῆας Ἀχαιῶν,</p>
<p><a>Ω147</a> δῶρα δ᾽ Ἀχιλλῆϊ φερέμεν τά κε θυμὸν ἰήνῃ</p>
<p><a>Ω148</a> οἶον, μὴ δέ τις ἄλλος ἅμα Τρώων ἴτω ἀνήρ.</p>
<p><a>Ω149</a> κῆρύξ τίς οἱ ἕποιτο γεραίτερος, ὅς κ᾽ ἰθύνοι</p>
<p><a>Ω150</a> ἡμιόνους καὶ ἄμαξαν ἐΰτροχον, ἠδὲ καὶ αὖτις</p>
<p><a>Ω151</a> νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</p>
<p><a>Ω152</a> μὴ δέ τί οἱ θάνατος μελέτω φρεσὶ μὴ δέ τι τάρβος:</p>
<p><a>Ω153</a> τοῖον γάρ οἱ πομπὸν ὀπάσσομεν ἀργεϊφόντην,</p>
<p><a>Ω154</a> ὃς ἄξει εἷός κεν ἄγων Ἀχιλῆϊ πελάσσῃ.</p>
<p><a>Ω155</a> αὐτὰρ ἐπὴν ἀγάγῃσιν ἔσω κλισίην Ἀχιλῆος,</p>
<p><a>Ω156</a> οὔτ᾽ αὐτὸς κτενέει ἀπό τ᾽ ἄλλους πάντας ἐρύξει:</p>
<p><a>Ω157</a> οὔτε γάρ ἐστ᾽ ἄφρων οὔτ᾽ ἄσκοπος οὔτ᾽ ἀλιτήμων,</p>
<p><a>Ω158</a> ἀλλὰ μάλ᾽ ἐνδυκέως ἱκέτεω πεφιδήσεται ἀνδρός.</p>
<p><a>Ω159</a> ὣς ἔφατ᾽, ὦρτο δὲ Ἶρις ἀελλόπος ἀγγελέουσα.</p>
<p><a>Ω160</a> ἷξεν δ᾽ ἐς Πριάμοιο, κίχεν δ᾽ ἐνοπήν τε γόον τε.</p>
<p><a>Ω161</a> παῖδες μὲν πατέρ᾽ ἀμφὶ καθήμενοι ἔνδοθεν αὐλῆς</p>
<p><a>Ω162</a> δάκρυσιν εἵματ᾽ ἔφυρον, ὃ δ᾽ ἐν μέσσοισι γεραιὸς</p>
<p><a>Ω163</a> ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ</p>
<p><a>Ω164</a> κόπρος ἔην κεφαλῇ τε καὶ αὐχένι τοῖο γέροντος</p>
<p><a>Ω165</a> τήν ῥα κυλινδόμενος καταμήσατο χερσὶν ἑῇσι.</p>
<p><a>Ω166</a> θυγατέρες δ᾽ ἀνὰ δώματ᾽ ἰδὲ νυοὶ ὠδύροντο</p>
<p><a>Ω167</a> τῶν μιμνησκόμεναι οἳ δὴ πολέες τε καὶ ἐσθλοὶ</p>
<p><a>Ω168</a> χερσὶν ὑπ᾽ Ἀργείων κέατο ψυχὰς ὀλέσαντες.</p>
<p><a>Ω169</a> στῆ δὲ παρὰ Πρίαμον Διὸς ἄγγελος, ἠδὲ προσηύδα</p>
<p><a>Ω170</a> τυτθὸν φθεγξαμένη: τὸν δὲ τρόμος ἔλλαβε γυῖα:</p>
<p><a>Ω171</a> θάρσει Δαρδανίδη Πρίαμε φρεσί, μὴ δέ τι τάρβει:</p>
<p><a>Ω172</a> οὐ μὲν γάρ τοι ἐγὼ κακὸν ὀσσομένη τόδ᾽ ἱκάνω</p>
<p><a>Ω173</a> ἀλλ᾽ ἀγαθὰ φρονέουσα: Διὸς δέ τοι ἄγγελός εἰμι,</p>
<p><a>Ω174</a> ὅς σευ ἄνευθεν ἐὼν μέγα κήδεται ἠδ᾽ ἐλεαίρει.</p>
<p><a>Ω175</a> λύσασθαί σ᾽ ἐκέλευσεν Ὀλύμπιος Ἕκτορα δῖον,</p>
<p><a>Ω176</a> δῶρα δ᾽ Ἀχιλλῆϊ φερέμεν τά κε θυμὸν ἰήνῃ</p>
<p><a>Ω177</a> οἶον, μὴ δέ τις ἄλλος ἅμα Τρώων ἴτω ἀνήρ.</p>
<p><a>Ω178</a> κῆρύξ τίς τοι ἕποιτο γεραίτερος, ὅς κ᾽ ἰθύνοι</p>
<p><a>Ω179</a> ἡμιόνους καὶ ἄμαξαν ἐΰτροχον, ἠδὲ καὶ αὖτις</p>
<p><a>Ω180</a> νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</p>
<p><a>Ω181</a> μὴ δέ τί τοι θάνατος μελέτω φρεσὶ μηδέ τι τάρβος:</p>
<p><a>Ω182</a> τοῖος γάρ τοι πομπὸς ἅμ᾽ ἕψεται ἀργεϊφόντης,</p>
<p><a>Ω183</a> ὅς σ᾽ ἄξει εἷός κεν ἄγων Ἀχιλῆϊ πελάσσῃ.</p>
<p><a>Ω184</a> αὐτὰρ ἐπὴν ἀγάγῃσιν ἔσω κλισίην Ἀχιλῆος,</p>
<p><a>Ω185</a> οὔτ᾽ αὐτὸς κτενέει ἀπό τ᾽ ἄλλους πάντας ἐρύξει:</p>
<p><a>Ω186</a> οὔτε γάρ ἔστ᾽ ἄφρων οὔτ᾽ ἄσκοπος οὔτ᾽ ἀλιτήμων,</p>
<p><a>Ω187</a> ἀλλὰ μάλ᾽ ἐνδυκέως ἱκέτεω πεφιδήσεται ἀνδρός.</p>
<p><a>Ω188</a> ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις,</p>
<p><a>Ω189</a> αὐτὰρ ὅ γ᾽ υἷας ἄμαξαν ἐΰτροχον ἡμιονείην</p>
<p><a>Ω190</a> ὁπλίσαι ἠνώγει, πείρινθα δὲ δῆσαι ἐπ᾽ αὐτῆς.</p>
<p><a>Ω191</a> αὐτὸς δ᾽ ἐς θάλαμον κατεβήσετο κηώεντα</p>
<p><a>Ω192</a> κέδρινον ὑψόροφον, ὃς γλήνεα πολλὰ κεχάνδει:</p>
<p><a>Ω193</a> ἐς δ᾽ ἄλοχον Ἑκάβην ἐκαλέσσατο φώνησέν τε:</p>
<p><a>Ω194</a> δαιμονίη Διόθεν μοι Ὀλύμπιος ἄγγελος ἦλθε</p>
<p><a>Ω195</a> λύσασθαι φίλον υἱὸν ἰόντ᾽ ἐπὶ νῆας Ἀχαιῶν,</p>
<p><a>Ω196</a> δῶρα δ᾽ Ἀχιλλῆϊ φερέμεν τά κε θυμὸν ἰήνῃ.</p>
<p><a>Ω197</a> ἀλλ᾽ ἄγε μοι τόδε εἰπὲ τί τοι φρεσὶν εἴδεται εἶναι;</p>
<p><a>Ω198</a> αἰνῶς γάρ μ᾽ αὐτόν γε μένος καὶ θυμὸς ἄνωγε</p>
<p><a>Ω199</a> κεῖσ᾽ ἰέναι ἐπὶ νῆας ἔσω στρατὸν εὐρὺν Ἀχαιῶν.</p>
<p><a>Ω200</a> ὣς φάτο, κώκυσεν δὲ γυνὴ καὶ ἀμείβετο μύθῳ:</p>
<p><a>Ω201</a> ὤ μοι πῇ δή τοι φρένες οἴχονθ᾽, ᾗς τὸ πάρος περ</p>
<p><a>Ω202</a> ἔκλε᾽ ἐπ᾽ ἀνθρώπους ξείνους ἠδ᾽ οἷσιν ἀνάσσεις;</p>
<p><a>Ω203</a> πῶς ἐθέλεις ἐπὶ νῆας Ἀχαιῶν ἐλθέμεν οἶος</p>
<p><a>Ω204</a> ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</p>
<p><a>Ω205</a> υἱέας ἐξενάριξε: σιδήρειόν νύ τοι ἦτορ.</p>
<p><a>Ω206</a> εἰ γάρ σ᾽ αἱρήσει καὶ ἐσόψεται ὀφθαλμοῖσιν</p>
<p><a>Ω207</a> ὠμηστὴς καὶ ἄπιστος ἀνὴρ ὅ γε οὔ σ᾽ ἐλεήσει,</p>
<p><a>Ω208</a> οὐδέ τί σ᾽ αἰδέσεται. νῦν δὲ κλαίωμεν ἄνευθεν</p>
<p><a>Ω209</a> ἥμενοι ἐν μεγάρῳ: τῷ δ᾽ ὥς ποθι Μοῖρα κραταιὴ</p>
<p><a>Ω210</a> γιγνομένῳ ἐπένησε λίνῳ, ὅτε μιν τέκον αὐτή,</p>
<p><a>Ω211</a> ἀργίποδας κύνας ἆσαι ἑῶν ἀπάνευθε τοκήων</p>
<p><a>Ω212</a> ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι</p>
<p><a>Ω213</a> ἐσθέμεναι προσφῦσα: τότ᾽ ἄντιτα ἔργα γένοιτο</p>
<p><a>Ω214</a> παιδὸς ἐμοῦ, ἐπεὶ οὔ ἑ κακιζόμενόν γε κατέκτα,</p>
<p><a>Ω215</a> ἀλλὰ πρὸ Τρώων καὶ Τρωϊάδων βαθυκόλπων</p>
<p><a>Ω216</a> ἑσταότ᾽ οὔτε φόβου μεμνημένον οὔτ᾽ ἀλεωρῆς.</p>
<p><a>Ω217</a> τὴν δ᾽ αὖτε προσέειπε γέρων Πρίαμος θεοειδής:</p>
<p><a>Ω218</a> μή μ᾽ ἐθέλοντ᾽ ἰέναι κατερύκανε, μὴ δέ μοι αὐτὴ</p>
<p><a>Ω219</a> ὄρνις ἐνὶ μεγάροισι κακὸς πέλευ: οὐδέ με πείσεις.</p>
<p><a>Ω220</a> εἰ μὲν γάρ τίς μ᾽ ἄλλος ἐπιχθονίων ἐκέλευεν,</p>
<p><a>Ω221</a> ἢ οἳ μάντιές εἰσι θυοσκόοι ἢ ἱερῆες,</p>
<p><a>Ω222</a> ψεῦδός κεν φαῖμεν καὶ νοσφιζοίμεθα μᾶλλον:</p>
<p><a>Ω223</a> νῦν δ᾽, αὐτὸς γὰρ ἄκουσα θεοῦ καὶ ἐσέδρακον ἄντην,</p>
<p><a>Ω224</a> εἶμι καὶ οὐχ ἅλιον ἔπος ἔσσεται. εἰ δέ μοι αἶσα</p>
<p><a>Ω225</a> τεθνάμεναι παρὰ νηυσὶν Ἀχαιῶν χαλκοχιτώνων</p>
<p><a>Ω226</a> βούλομαι: αὐτίκα γάρ με κατακτείνειεν Ἀχιλλεὺς</p>
<p><a>Ω227</a> ἀγκὰς ἑλόντ᾽ ἐμὸν υἱόν, ἐπὴν γόου ἐξ ἔρον εἵην.</p>
<p><a>Ω228</a> ἦ καὶ φωριαμῶν ἐπιθήματα κάλ᾽ ἀνέῳγεν:</p>
<p><a>Ω229</a> ἔνθεν δώδεκα μὲν περικαλλέας ἔξελε πέπλους,</p>
<p><a>Ω230</a> δώδεκα δ᾽ ἁπλοΐδας χλαίνας, τόσσους δὲ τάπητας,</p>
<p><a>Ω231</a> τόσσα δὲ φάρεα λευκά, τόσους δ᾽ ἐπὶ τοῖσι χιτῶνας.</p>
<p><a>Ω232</a> χρυσοῦ δὲ στήσας ἔφερεν δέκα πάντα τάλαντα,</p>
<p><a>Ω233</a> ἐκ δὲ δύ᾽ αἴθωνας τρίποδας, πίσυρας δὲ λέβητας,</p>
<p><a>Ω234</a> ἐκ δὲ δέπας περικαλλές, ὅ οἱ Θρῇκες πόρον ἄνδρες</p>
<p><a>Ω235</a> ἐξεσίην ἐλθόντι μέγα κτέρας: οὐδέ νυ τοῦ περ</p>
<p><a>Ω236</a> φείσατ᾽ ἐνὶ μεγάροις ὃ γέρων, περὶ δ᾽ ἤθελε θυμῷ</p>
<p><a>Ω237</a> λύσασθαι φίλον υἱόν. ὃ δὲ Τρῶας μὲν ἅπαντας</p>
<p><a>Ω238</a> αἰθούσης ἀπέεργεν ἔπεσσ᾽ αἰσχροῖσιν ἐνίσσων:</p>
<p><a>Ω239</a> ἔρρετε λωβητῆρες ἐλεγχέες: οὔ νυ καὶ ὑμῖν</p>
<p><a>Ω240</a> οἴκοι ἔνεστι γόος, ὅτι μ᾽ ἤλθετε κηδήσοντες;</p>
<p><a>Ω241</a> ἦ ὀνόσασθ᾽ ὅτι μοι Κρονίδης Ζεὺς ἄλγε᾽ ἔδωκε</p>
<p><a>Ω242</a> παῖδ᾽ ὀλέσαι τὸν ἄριστον; ἀτὰρ γνώσεσθε καὶ ὔμμες:</p>
<p><a>Ω243</a> ῥηΐτεροι γὰρ μᾶλλον Ἀχαιοῖσιν δὴ ἔσεσθε</p>
<p><a>Ω244</a> κείνου τεθνηῶτος ἐναιρέμεν. αὐτὰρ ἔγωγε</p>
<p><a>Ω245</a> πρὶν ἀλαπαζομένην τε πόλιν κεραϊζομένην τε</p>
<p><a>Ω246</a> ὀφθαλμοῖσιν ἰδεῖν βαίην δόμον Ἄϊδος εἴσω.</p>
<p><a>Ω247</a> ἦ καὶ σκηπανίῳ δίεπ᾽ ἀνέρας: οἳ δ᾽ ἴσαν ἔξω</p>
<p><a>Ω248</a> σπερχομένοιο γέροντος: ὃ δ᾽ υἱάσιν οἷσιν ὁμόκλα</p>
<p><a>Ω249</a> νεικείων Ἕλενόν τε Πάριν τ᾽ Ἀγάθωνά τε δῖον</p>
<p><a>Ω250</a> Πάμμονά τ᾽ Ἀντίφονόν τε βοὴν ἀγαθόν τε Πολίτην</p>
<p><a>Ω251</a> Δηΐφοβόν τε καὶ Ἱππόθοον καὶ δῖον Ἀγαυόν:</p>
<p><a>Ω252</a> ἐννέα τοῖς ὃ γεραιὸς ὁμοκλήσας ἐκέλευε:</p>
<p><a>Ω253</a> σπεύσατέ μοι κακὰ τέκνα κατηφόνες: αἴθ᾽ ἅμα πάντες</p>
<p><a>Ω254</a> Ἕκτορος ὠφέλετ᾽ ἀντὶ θοῇς ἐπὶ νηυσὶ πεφάσθαι.</p>
<p><a>Ω255</a> ὤ μοι ἐγὼ πανάποτμος, ἐπεὶ τέκον υἷας ἀρίστους</p>
<p><a>Ω256</a> Τροίῃ ἐν εὐρείῃ, τῶν δ᾽ οὔ τινά φημι λελεῖφθαι,</p>
<p><a>Ω257</a> Μήστορά τ᾽ ἀντίθεον καὶ Τρωΐλον ἱππιοχάρμην</p>
<p><a>Ω258</a> Ἕκτορά θ᾽, ὃς θεὸς ἔσκε μετ᾽ ἀνδράσιν, οὐδὲ ἐῴκει</p>
<p><a>Ω259</a> ἀνδρός γε θνητοῦ πάϊς ἔμμεναι ἀλλὰ θεοῖο.</p>
<p><a>Ω260</a> τοὺς μὲν ἀπώλεσ᾽ Ἄρης, τὰ δ᾽ ἐλέγχεα πάντα λέλειπται</p>
<p><a>Ω261</a> ψεῦσταί τ᾽ ὀρχησταί τε χοροιτυπίῃσιν ἄριστοι</p>
<p><a>Ω262</a> ἀρνῶν ἠδ᾽ ἐρίφων ἐπιδήμιοι ἁρπακτῆρες.</p>
<p><a>Ω263</a> οὐκ ἂν δή μοι ἄμαξαν ἐφοπλίσσαιτε τάχιστα,</p>
<p><a>Ω264</a> ταῦτά τε πάντ᾽ ἐπιθεῖτε, ἵνα πρήσσωμεν ὁδοῖο;</p>
<p><a>Ω265</a> ὣς ἔφαθ᾽, οἳ δ᾽ ἄρα πατρὸς ὑποδείσαντες ὁμοκλὴν</p>
<p><a>Ω266</a> ἐκ μὲν ἄμαξαν ἄειραν ἐΰτροχον ἡμιονείην</p>
<p><a>Ω267</a> καλὴν πρωτοπαγέα, πείρινθα δὲ δῆσαν ἐπ᾽ αὐτῆς,</p>
<p><a>Ω268</a> κὰδ δ᾽ ἀπὸ πασσαλόφι ζυγὸν ᾕρεον ἡμιόνειον</p>
<p><a>Ω269</a> πύξινον ὀμφαλόεν εὖ οἰήκεσσιν ἀρηρός:</p>
<p><a>Ω270</a> ἐκ δ᾽ ἔφερον ζυγόδεσμον ἅμα ζυγῷ ἐννεάπηχυ.</p>
<p><a>Ω271</a> καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ</p>
<p><a>Ω272</a> πέζῃ ἔπι πρώτῃ, ἐπὶ δὲ κρίκον ἕστορι βάλλον,</p>
<p><a>Ω273</a> τρὶς δ᾽ ἑκάτερθεν ἔδησαν ἐπ᾽ ὀμφαλόν, αὐτὰρ ἔπειτα</p>
<p><a>Ω274</a> ἑξείης κατέδησαν, ὑπὸ γλωχῖνα δ᾽ ἔκαμψαν.</p>
<p><a>Ω275</a> ἐκ θαλάμου δὲ φέροντες ἐϋξέστης ἐπ᾽ ἀπήνης</p>
<p><a>Ω276</a> νήεον Ἑκτορέης κεφαλῆς ἀπερείσι᾽ ἄποινα,</p>
<p><a>Ω277</a> ζεῦξαν δ᾽ ἡμιόνους κρατερώνυχας ἐντεσιεργούς,</p>
<p><a>Ω278</a> τούς ῥά ποτε Πριάμῳ Μυσοὶ δόσαν ἀγλαὰ δῶρα.</p>
<p><a>Ω279</a> ἵππους δὲ Πριάμῳ ὕπαγον ζυγόν, οὓς ὃ γεραιὸς</p>
<p><a>Ω280</a> αὐτὸς ἔχων ἀτίταλλεν ἐϋξέστῃ ἐπὶ φάτνῃ.</p>
<p><a>Ω281</a> τὼ μὲν ζευγνύσθην ἐν δώμασιν ὑψηλοῖσι</p>
<p><a>Ω282</a> κῆρυξ καὶ Πρίαμος πυκινὰ φρεσὶ μήδε᾽ ἔχοντες:</p>
<p><a>Ω283</a> ἀγχίμολον δέ σφ᾽ ἦλθ᾽ Ἑκάβη τετιηότι θυμῷ</p>
<p><a>Ω284</a> οἶνον ἔχουσ᾽ ἐν χειρὶ μελίφρονα δεξιτερῆφι</p>
<p><a>Ω285</a> χρυσέῳ ἐν δέπαϊ, ὄφρα λείψαντε κιοίτην:</p>
<p><a>Ω286</a> στῆ δ᾽ ἵππων προπάροιθεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>Ω287</a> τῆ σπεῖσον Διὶ πατρί, καὶ εὔχεο οἴκαδ᾽ ἱκέσθαι</p>
<p><a>Ω288</a> ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς</p>
<p><a>Ω289</a> ὀτρύνει ἐπὶ νῆας ἐμεῖο μὲν οὐκ ἐθελούσης.</p>
<p><a>Ω290</a> ἀλλ᾽ εὔχεο σύ γ᾽ ἔπειτα κελαινεφέϊ Κρονίωνι</p>
<p><a>Ω291</a> Ἰδαίῳ, ὅς τε Τροίην κατὰ πᾶσαν ὁρᾶται,</p>
<p><a>Ω292</a> αἴτει δ᾽ οἰωνὸν ταχὺν ἄγγελον, ὅς τέ οἱ αὐτῷ</p>
<p><a>Ω293</a> φίλτατος οἰωνῶν, καί εὑ κράτος ἐστὶ μέγιστον,</p>
<p><a>Ω294</a> δεξιόν, ὄφρά μιν αὐτὸς ἐν ὀφθαλμοῖσι νοήσας</p>
<p><a>Ω295</a> τῷ πίσυνος ἐπὶ νῆας ἴῃς Δαναῶν ταχυπώλων.</p>
<p><a>Ω296</a> εἰ δέ τοι οὐ δώσει ἑὸν ἄγγελον εὐρύοπα Ζεύς,</p>
<p><a>Ω297</a> οὐκ ἂν ἔγωγέ σ᾽ ἔπειτα ἐποτρύνουσα κελοίμην</p>
<p><a>Ω298</a> νῆας ἐπ᾽ Ἀργείων ἰέναι μάλα περ μεμαῶτα.</p>
<p><a>Ω299</a> τὴν δ᾽ ἀπαμειβόμενος προσέφη Πρίαμος θεοειδής:</p>
<p><a>Ω300</a> ὦ γύναι οὐ μέν τοι τόδ᾽ ἐφιεμένῃ ἀπιθήσω.</p>
<p><a>Ω301</a> ἐσθλὸν γὰρ Διὶ χεῖρας ἀνασχέμεν αἴ κ᾽ ἐλεήσῃ.</p>
<p><a>Ω302</a> ἦ ῥα καὶ ἀμφίπολον ταμίην ὄτρυν᾽ ὃ γεραιὸς</p>
<p><a>Ω303</a> χερσὶν ὕδωρ ἐπιχεῦαι ἀκήρατον: ἣ δὲ παρέστη</p>
<p><a>Ω304</a> χέρνιβον ἀμφίπολος πρόχοόν θ᾽ ἅμα χερσὶν ἔχουσα.</p>
<p><a>Ω305</a> νιψάμενος δὲ κύπελλον ἐδέξατο ἧς ἀλόχοιο:</p>
<p><a>Ω306</a> εὔχετ᾽ ἔπειτα στὰς μέσῳ ἕρκεϊ, λεῖβε δὲ οἶνον</p>
<p><a>Ω307</a> οὐρανὸν εἰσανιδών, καὶ φωνήσας ἔπος ηὔδα:</p>
<p><a>Ω308</a> Ζεῦ πάτερ Ἴδηθεν μεδέων κύδιστε μέγιστε</p>
<p><a>Ω309</a> δός μ᾽ ἐς Ἀχιλλῆος φίλον ἐλθεῖν ἠδ᾽ ἐλεεινόν,</p>
<p><a>Ω310</a> πέμψον δ᾽ οἰωνὸν ταχὺν ἄγγελον, ὅς τε σοὶ αὐτῷ</p>
<p><a>Ω311</a> φίλτατος οἰωνῶν, καί εὑ κράτος ἐστὶ μέγιστον,</p>
<p><a>Ω312</a> δεξιόν, ὄφρά μιν αὐτὸς ἐν ὀφθαλμοῖσι νοήσας</p>
<p><a>Ω313</a> τῷ πίσυνος ἐπὶ νῆας ἴω Δαναῶν ταχυπώλων.</p>
<p><a>Ω314</a> ὣς ἔφατ᾽ εὐχόμενος, τοῦ δ᾽ ἔκλυε μητίετα Ζεὺς</p>
<p><a>Ω315</a> αὐτίκα δ᾽ αἰετὸν ἧκε τελειότατον πετεηνῶν</p>
<p><a>Ω316</a> μόρφνον θηρητῆρ᾽ ὃν καὶ περκνὸν καλέουσιν.</p>
<p><a>Ω317</a> ὅσση δ᾽ ὑψορόφοιο θύρη θαλάμοιο τέτυκται</p>
<p><a>Ω318</a> ἀνέρος ἀφνειοῖο ἐῢ κληῗσ᾽ ἀραρυῖα,</p>
<p><a>Ω319</a> τόσσ᾽ ἄρα τοῦ ἑκάτερθεν ἔσαν πτερά: εἴσατο δέ σφι</p>
<p><a>Ω320</a> δεξιὸς ἀΐξας διὰ ἄστεος: οἳ δὲ ἰδόντες</p>
<p><a>Ω321</a> γήθησαν, καὶ πᾶσιν ἐνὶ φρεσὶ θυμὸς ἰάνθη.</p>
<p><a>Ω322</a> σπερχόμενος δ᾽ ὃ γεραιὸς ἑοῦ ἐπεβήσετο δίφρου,</p>
<p><a>Ω323</a> ἐκ δ᾽ ἔλασε προθύροιο καὶ αἰθούσης ἐριδούπου.</p>
<p><a>Ω324</a> πρόσθε μὲν ἡμίονοι ἕλκον τετράκυκλον ἀπήνην,</p>
<p><a>Ω325</a> τὰς Ἰδαῖος ἔλαυνε δαΐφρων: αὐτὰρ ὄπισθεν</p>
<p><a>Ω326</a> ἵπποι, τοὺς ὃ γέρων ἐφέπων μάστιγι κέλευε</p>
<p><a>Ω327</a> καρπαλίμως κατὰ ἄστυ: φίλοι δ᾽ ἅμα πάντες ἕποντο</p>
<p><a>Ω328</a> πόλλ᾽ ὀλοφυρόμενοι ὡς εἰ θάνατον δὲ κιόντα.</p>
<p><a>Ω329</a> οἳ δ᾽ ἐπεὶ οὖν πόλιος κατέβαν, πεδίον δ᾽ ἀφίκοντο,</p>
<p><a>Ω330</a> οἳ μὲν ἄρ᾽ ἄψορροι προτὶ Ἴλιον ἀπονέοντο</p>
<p><a>Ω331</a> παῖδες καὶ γαμβροί, τὼ δ᾽ οὐ λάθον εὐρύοπα Ζῆν</p>
<p><a>Ω332</a> ἐς πεδίον προφανέντε: ἰδὼν δ᾽ ἐλέησε γέροντα,</p>
<p><a>Ω333</a> αἶψα δ᾽ ἄρ᾽ Ἑρμείαν υἱὸν φίλον ἀντίον ηὔδα:</p>
<p><a>Ω334</a> Ἑρμεία, σοὶ γάρ τε μάλιστά γε φίλτατόν ἐστιν</p>
<p><a>Ω335</a> ἀνδρὶ ἑταιρίσσαι, καί τ᾽ ἔκλυες ᾧ κ᾽ ἐθέλῃσθα,</p>
<p><a>Ω336</a> βάσκ᾽ ἴθι καὶ Πρίαμον κοίλας ἐπὶ νῆας Ἀχαιῶν</p>
<p><a>Ω337</a> ὣς ἄγαγ᾽, ὡς μήτ᾽ ἄρ τις ἴδῃ μήτ᾽ ἄρ τε νοήσῃ</p>
<p><a>Ω338</a> τῶν ἄλλων Δαναῶν, πρὶν Πηλεΐωνα δ᾽ ἱκέσθαι.</p>
<p><a>Ω339</a> ὣς ἔφατ᾽, οὐδ᾽ ἀπίθησε διάκτορος ἀργεϊφόντης.</p>
<p><a>Ω340</a> αὐτίκ᾽ ἔπειθ᾽ ὑπὸ ποσσὶν ἐδήσατο καλὰ πέδιλα</p>
<p><a>Ω341</a> ἀμβρόσια χρύσεια, τά μιν φέρον ἠμὲν ἐφ᾽ ὑγρὴν</p>
<p><a>Ω342</a> ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο:</p>
<p><a>Ω343</a> εἵλετο δὲ ῥάβδον, τῇ τ᾽ ἀνδρῶν ὄμματα θέλγει</p>
<p><a>Ω344</a> ὧν ἐθέλει, τοὺς δ᾽ αὖτε καὶ ὑπνώοντας ἐγείρει:</p>
<p><a>Ω345</a> τὴν μετὰ χερσὶν ἔχων πέτετο κρατὺς ἀργεϊφόντης.</p>
<p><a>Ω346</a> αἶψα δ᾽ ἄρα Τροίην τε καὶ Ἑλλήσποντον ἵκανε,</p>
<p><a>Ω347</a> βῆ δ᾽ ἰέναι κούρῳ αἰσυμνητῆρι ἐοικὼς</p>
<p><a>Ω348</a> πρῶτον ὑπηνήτῃ, τοῦ περ χαριεστάτη ἥβη.</p>
<p><a>Ω349</a> οἳ δ᾽ ἐπεὶ οὖν μέγα σῆμα παρὲξ Ἴλοιο ἔλασσαν,</p>
<p><a>Ω350</a> στῆσαν ἄρ᾽ ἡμιόνους τε καὶ ἵππους ὄφρα πίοιεν</p>
<p><a>Ω351</a> ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.</p>
<p><a>Ω352</a> τὸν δ᾽ ἐξ ἀγχιμόλοιο ἰδὼν ἐφράσσατο κῆρυξ</p>
<p><a>Ω353</a> Ἑρμείαν, ποτὶ δὲ Πρίαμον φάτο φώνησέν τε:</p>
<p><a>Ω354</a> φράζεο Δαρδανίδη: φραδέος νόου ἔργα τέτυκται.</p>
<p><a>Ω355</a> ἄνδρ᾽ ὁρόω, τάχα δ᾽ ἄμμε διαρραίσεσθαι ὀΐω.</p>
<p><a>Ω356</a> ἀλλ᾽ ἄγε δὴ φεύγωμεν ἐφ᾽ ἵππων, ἤ μιν ἔπειτα</p>
<p><a>Ω357</a> γούνων ἁψάμενοι λιτανεύσομεν αἴ κ᾽ ἐλεήσῃ.</p>
<p><a>Ω358</a> ὣς φάτο, σὺν δὲ γέροντι νόος χύτο, δείδιε δ᾽ αἰνῶς,</p>
<p><a>Ω359</a> ὀρθαὶ δὲ τρίχες ἔσταν ἐνὶ γναμπτοῖσι μέλεσσι,</p>
<p><a>Ω360</a> στῆ δὲ ταφών: αὐτὸς δ᾽ ἐριούνιος ἐγγύθεν ἐλθὼν</p>
<p><a>Ω361</a> χεῖρα γέροντος ἑλὼν ἐξείρετο καὶ προσέειπε:</p>
<p><a>Ω362</a> πῇ πάτερ ὧδ᾽ ἵππους τε καὶ ἡμιόνους ἰθύνεις</p>
<p><a>Ω363</a> νύκτα δι᾽ ἀμβροσίην, ὅτε θ᾽ εὕδουσι βροτοὶ ἄλλοι;</p>
<p><a>Ω364</a> οὐδὲ σύ γ᾽ ἔδεισας μένεα πνείοντας Ἀχαιούς,</p>
<p><a>Ω365</a> οἵ τοι δυσμενέες καὶ ἀνάρσιοι ἐγγὺς ἔασι;</p>
<p><a>Ω366</a> τῶν εἴ τίς σε ἴδοιτο θοὴν διὰ νύκτα μέλαιναν</p>
<p><a>Ω367</a> τοσσάδ᾽ ὀνείατ᾽ ἄγοντα, τίς ἂν δή τοι νόος εἴη;</p>
<p><a>Ω368</a> οὔτ᾽ αὐτὸς νέος ἐσσί, γέρων δέ τοι οὗτος ὀπηδεῖ,</p>
<p><a>Ω369</a> ἄνδρ᾽ ἀπαμύνασθαι, ὅτε τις πρότερος χαλεπήνῃ.</p>
<p><a>Ω370</a> ἀλλ᾽ ἐγὼ οὐδέν σε ῥέξω κακά, καὶ δέ κεν ἄλλον</p>
<p><a>Ω371</a> σεῦ ἀπαλεξήσαιμι: φίλῳ δέ σε πατρὶ ἐΐσκω.</p>
<p><a>Ω372</a> τὸν δ᾽ ἠμείβετ᾽ ἔπειτα γέρων Πρίαμος θεοειδής:</p>
<p><a>Ω373</a> οὕτω πῃ τάδε γ᾽ ἐστὶ φίλον τέκος ὡς ἀγορεύεις.</p>
<p><a>Ω374</a> ἀλλ᾽ ἔτι τις καὶ ἐμεῖο θεῶν ὑπερέσχεθε χεῖρα,</p>
<p><a>Ω375</a> ὅς μοι τοιόνδ᾽ ἧκεν ὁδοιπόρον ἀντιβολῆσαι</p>
<p><a>Ω376</a> αἴσιον, οἷος δὴ σὺ δέμας καὶ εἶδος ἀγητός,</p>
<p><a>Ω377</a> πέπνυσαί τε νόῳ, μακάρων δ᾽ ἔξεσσι τοκήων.</p>
<p><a>Ω378</a> τὸν δ᾽ αὖτε προσέειπε διάκτορος ἀργεϊφόντης:</p>
<p><a>Ω379</a> ναὶ δὴ ταῦτά γε πάντα γέρον κατὰ μοῖραν ἔειπες.</p>
<p><a>Ω380</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>Ω381</a> ἠέ πῃ ἐκπέμπεις κειμήλια πολλὰ καὶ ἐσθλὰ</p>
<p><a>Ω382</a> ἄνδρας ἐς ἀλλοδαποὺς ἵνα περ τάδε τοι σόα μίμνῃ,</p>
<p><a>Ω383</a> ἦ ἤδη πάντες καταλείπετε Ἴλιον ἱρὴν</p>
<p><a>Ω384</a> δειδιότες: τοῖος γὰρ ἀνὴρ ὤριστος ὄλωλε</p>
<p><a>Ω385</a> σὸς πάϊς: οὐ μὲν γάρ τι μάχης ἐπιδεύετ᾽ Ἀχαιῶν.</p>
<p><a>Ω386</a> τὸν δ᾽ ἠμείβετ᾽ ἔπειτα γέρων Πρίαμος θεοειδής:</p>
<p><a>Ω387</a> τίς δὲ σύ ἐσσι φέριστε τέων δ᾽ ἔξεσσι τοκήων;</p>
<p><a>Ω388</a> ὥς μοι καλὰ τὸν οἶτον ἀπότμου παιδὸς ἔνισπες.</p>
<p><a>Ω389</a> τὸν δ᾽ αὖτε προσέειπε διάκτορος ἀργεϊφόντης:</p>
<p><a>Ω390</a> πειρᾷ ἐμεῖο γεραιὲ καὶ εἴρεαι Ἕκτορα δῖον.</p>
<p><a>Ω391</a> τὸν μὲν ἐγὼ μάλα πολλὰ μάχῃ ἔνι κυδιανείρῃ</p>
<p><a>Ω392</a> ὀφθαλμοῖσιν ὄπωπα, καὶ εὖτ᾽ ἐπὶ νηυσὶν ἐλάσσας</p>
<p><a>Ω393</a> Ἀργείους κτείνεσκε δαΐζων ὀξέϊ χαλκῷ:</p>
<p><a>Ω394</a> ἡμεῖς δ᾽ ἑσταότες θαυμάζομεν: οὐ γὰρ Ἀχιλλεὺς</p>
<p><a>Ω395</a> εἴα μάρνασθαι κεχολωμένος Ἀτρεΐωνι.</p>
<p><a>Ω396</a> τοῦ γὰρ ἐγὼ θεράπων, μία δ᾽ ἤγαγε νηῦς εὐεργής:</p>
<p><a>Ω397</a> Μυρμιδόνων δ᾽ ἔξειμι, πατὴρ δέ μοί ἐστι Πολύκτωρ.</p>
<p><a>Ω398</a> ἀφνειὸς μὲν ὅ γ᾽ ἐστί, γέρων δὲ δὴ ὡς σύ περ ὧδε,</p>
<p><a>Ω399</a> ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:</p>
<p><a>Ω400</a> τῶν μέτα παλλόμενος κλήρῳ λάχον ἐνθάδ᾽ ἕπεσθαι.</p>
<p><a>Ω401</a> νῦν δ᾽ ἦλθον πεδίον δ᾽ ἀπὸ νηῶν: ἠῶθεν γὰρ</p>
<p><a>Ω402</a> θήσονται περὶ ἄστυ μάχην ἑλίκωπες Ἀχαιοί.</p>
<p><a>Ω403</a> ἀσχαλόωσι γὰρ οἵδε καθήμενοι, οὐδὲ δύνανται</p>
<p><a>Ω404</a> ἴσχειν ἐσσυμένους πολέμου βασιλῆες Ἀχαιῶν.</p>
<p><a>Ω405</a> τὸν δ᾽ ἠμείβετ᾽ ἔπειτα γέρων Πρίαμος θεοειδής:</p>
<p><a>Ω406</a> εἰ μὲν δὴ θεράπων Πηληϊάδεω Ἀχιλῆος</p>
<p><a>Ω407</a> εἴς, ἄγε δή μοι πᾶσαν ἀληθείην κατάλεξον,</p>
<p><a>Ω408</a> ἢ ἔτι πὰρ νήεσσιν ἐμὸς πάϊς, ἦέ μιν ἤδη</p>
<p><a>Ω409</a> ᾗσι κυσὶν μελεϊστὶ ταμὼν προύθηκεν Ἀχιλλεύς.</p>
<p><a>Ω410</a> τὸν δ᾽ αὖτε προσέειπε διάκτορος ἀργεϊφόντης:</p>
<p><a>Ω411</a> ὦ γέρον οὔ πω τόν γε κύνες φάγον οὐδ᾽ οἰωνοί,</p>
<p><a>Ω412</a> ἀλλ᾽ ἔτι κεῖνος κεῖται Ἀχιλλῆος παρὰ νηῒ</p>
<p><a>Ω413</a> αὔτως ἐν κλισίῃσι: δυωδεκάτη δέ οἱ ἠὼς</p>
<p><a>Ω414</a> κειμένῳ, οὐδέ τί οἱ χρὼς σήπεται, οὐδέ μιν εὐλαὶ</p>
<p><a>Ω415</a> ἔσθουσ᾽, αἵ ῥά τε φῶτας ἀρηϊφάτους κατέδουσιν.</p>
<p><a>Ω416</a> ἦ μέν μιν περὶ σῆμα ἑοῦ ἑτάροιο φίλοιο</p>
<p><a>Ω417</a> ἕλκει ἀκηδέστως ἠὼς ὅτε δῖα φανήῃ,</p>
<p><a>Ω418</a> οὐδέ μιν αἰσχύνει: θηοῖό κεν αὐτὸς ἐπελθὼν</p>
<p><a>Ω419</a> οἷον ἐερσήεις κεῖται, περὶ δ᾽ αἷμα νένιπται,</p>
<p><a>Ω420</a> οὐδέ ποθι μιαρός: σὺν δ᾽ ἕλκεα πάντα μέμυκεν</p>
<p><a>Ω421</a> ὅσσ᾽ ἐτύπη: πολέες γὰρ ἐν αὐτῷ χαλκὸν ἔλασσαν.</p>
<p><a>Ω422</a> ὥς τοι κήδονται μάκαρες θεοὶ υἷος ἑῆος</p>
<p><a>Ω423</a> καὶ νέκυός περ ἐόντος, ἐπεί σφι φίλος περὶ κῆρι.</p>
<p><a>Ω424</a> ὣς φάτο, γήθησεν δ᾽ ὃ γέρων, καὶ ἀμείβετο μύθῳ:</p>
<p><a>Ω425</a> ὦ τέκος, ἦ ῥ᾽ ἀγαθὸν καὶ ἐναίσιμα δῶρα διδοῦναι</p>
<p><a>Ω426</a> ἀθανάτοις, ἐπεὶ οὔ ποτ᾽ ἐμὸς πάϊς, εἴ ποτ᾽ ἔην γε,</p>
<p><a>Ω427</a> λήθετ᾽ ἐνὶ μεγάροισι θεῶν οἳ Ὄλυμπον ἔχουσι:</p>
<p><a>Ω428</a> τώ οἱ ἀπεμνήσαντο καὶ ἐν θανάτοιό περ αἴσῃ.</p>
<p><a>Ω429</a> ἀλλ᾽ ἄγε δὴ τόδε δέξαι ἐμεῦ πάρα καλὸν ἄλεισον,</p>
<p><a>Ω430</a> αὐτόν τε ῥῦσαι, πέμψον δέ με σύν γε θεοῖσιν,</p>
<p><a>Ω431</a> ὄφρά κεν ἐς κλισίην Πηληϊάδεω ἀφίκωμαι.</p>
<p><a>Ω432</a> τὸν δ᾽ αὖτε προσέειπε διάκτορος ἀργεϊφόντης:</p>
<p><a>Ω433</a> πειρᾷ ἐμεῖο γεραιὲ νεωτέρου, οὐδέ με πείσεις,</p>
<p><a>Ω434</a> ὅς με κέλῃ σέο δῶρα παρὲξ Ἀχιλῆα δέχεσθαι.</p>
<p><a>Ω435</a> τὸν μὲν ἐγὼ δείδοικα καὶ αἰδέομαι περὶ κῆρι</p>
<p><a>Ω436</a> συλεύειν, μή μοί τι κακὸν μετόπισθε γένηται.</p>
<p><a>Ω437</a> σοὶ δ᾽ ἂν ἐγὼ πομπὸς καί κε κλυτὸν Ἄργος ἱκοίμην,</p>
<p><a>Ω438</a> ἐνδυκέως ἐν νηῒ θοῇ ἢ πεζὸς ὁμαρτέων:</p>
<p><a>Ω439</a> οὐκ ἄν τίς τοι πομπὸν ὀνοσσάμενος μαχέσαιτο.</p>
<p><a>Ω440</a> ἦ καὶ ἀναΐξας ἐριούνιος ἅρμα καὶ ἵππους</p>
<p><a>Ω441</a> καρπαλίμως μάστιγα καὶ ἡνία λάζετο χερσίν,</p>
<p><a>Ω442</a> ἐν δ᾽ ἔπνευσ᾽ ἵπποισι καὶ ἡμιόνοις μένος ἠΰ.</p>
<p><a>Ω443</a> ἀλλ᾽ ὅτε δὴ πύργους τε νεῶν καὶ τάφρον ἵκοντο,</p>
<p><a>Ω444</a> οἳ δὲ νέον περὶ δόρπα φυλακτῆρες πονέοντο,</p>
<p><a>Ω445</a> τοῖσι δ᾽ ἐφ᾽ ὕπνον ἔχευε διάκτορος ἀργεϊφόντης</p>
<p><a>Ω446</a> πᾶσιν, ἄφαρ δ᾽ ὤϊξε πύλας καὶ ἀπῶσεν ὀχῆας,</p>
<p><a>Ω447</a> ἐς δ᾽ ἄγαγε Πρίαμόν τε καὶ ἀγλαὰ δῶρ᾽ ἐπ᾽ ἀπήνης.</p>
<p><a>Ω448</a> ἀλλ᾽ ὅτε δὴ κλισίην Πηληϊάδεω ἀφίκοντο</p>
<p><a>Ω449</a> ὑψηλήν, τὴν Μυρμιδόνες ποίησαν ἄνακτι</p>
<p><a>Ω450</a> δοῦρ᾽ ἐλάτης κέρσαντες: ἀτὰρ καθύπερθεν ἔρεψαν</p>
<p><a>Ω451</a> λαχνήεντ᾽ ὄροφον λειμωνόθεν ἀμήσαντες:</p>
<p><a>Ω452</a> ἀμφὶ δέ οἱ μεγάλην αὐλὴν ποίησαν ἄνακτι</p>
<p><a>Ω453</a> σταυροῖσιν πυκινοῖσι: θύρην δ᾽ ἔχε μοῦνος ἐπιβλὴς</p>
<p><a>Ω454</a> εἰλάτινος, τὸν τρεῖς μὲν ἐπιρρήσσεσκον Ἀχαιοί,</p>
<p><a>Ω455</a> τρεῖς δ᾽ ἀναοίγεσκον μεγάλην κληῗδα θυράων</p>
<p><a>Ω456</a> τῶν ἄλλων: Ἀχιλεὺς δ᾽ ἄρ᾽ ἐπιρρήσσεσκε καὶ οἶος:</p>
<p><a>Ω457</a> δή ῥα τόθ᾽ Ἑρμείας ἐριούνιος ᾦξε γέροντι,</p>
<p><a>Ω458</a> ἐς δ᾽ ἄγαγε κλυτὰ δῶρα ποδώκεϊ Πηλεΐωνι,</p>
<p><a>Ω459</a> ἐξ ἵππων δ᾽ ἀπέβαινεν ἐπὶ χθόνα φώνησέν τε:</p>
<p><a>Ω460</a> ὦ γέρον ἤτοι ἐγὼ θεὸς ἄμβροτος εἰλήλουθα</p>
<p><a>Ω461</a> Ἑρμείας: σοὶ γάρ με πατὴρ ἅμα πομπὸν ὄπασσεν.</p>
<p><a>Ω462</a> ἀλλ᾽ ἤτοι μὲν ἐγὼ πάλιν εἴσομαι, οὐδ᾽ Ἀχιλῆος</p>
<p><a>Ω463</a> ὀφθαλμοὺς εἴσειμι: νεμεσσητὸν δέ κεν εἴη</p>
<p><a>Ω464</a> ἀθάνατον θεὸν ὧδε βροτοὺς ἀγαπαζέμεν ἄντην:</p>
<p><a>Ω465</a> τύνη δ᾽ εἰσελθὼν λαβὲ γούνατα Πηλεΐωνος,</p>
<p><a>Ω466</a> καί μιν ὑπὲρ πατρὸς καὶ μητέρος ἠϋκόμοιο</p>
<p><a>Ω467</a> λίσσεο καὶ τέκεος, ἵνα οἱ σὺν θυμὸν ὀρίνῃς.</p>
<p><a>Ω468</a> ὣς ἄρα φωνήσας ἀπέβη πρὸς μακρὸν Ὄλυμπον</p>
<p><a>Ω469</a> Ἑρμείας: Πρίαμος δ᾽ ἐξ ἵππων ἆλτο χαμᾶζε,</p>
<p><a>Ω470</a> Ἰδαῖον δὲ κατ᾽ αὖθι λίπεν: ὃ δὲ μίμνεν ἐρύκων</p>
<p><a>Ω471</a> ἵππους ἡμιόνους τε: γέρων δ᾽ ἰθὺς κίεν οἴκου,</p>
<p><a>Ω472</a> τῇ ῥ᾽ Ἀχιλεὺς ἵζεσκε Διῒ φίλος: ἐν δέ μιν αὐτὸν</p>
<p><a>Ω473</a> εὗρ᾽, ἕταροι δ᾽ ἀπάνευθε καθήατο: τὼ δὲ δύ᾽ οἴω</p>
<p><a>Ω474</a> ἥρως Αὐτομέδων τε καὶ Ἄλκιμος ὄζος Ἄρηος</p>
<p><a>Ω475</a> ποίπνυον παρεόντε: νέον δ᾽ ἀπέληγεν ἐδωδῆς</p>
<p><a>Ω476</a> ἔσθων καὶ πίνων: ἔτι καὶ παρέκειτο τράπεζα.</p>
<p><a>Ω477</a> τοὺς δ᾽ ἔλαθ᾽ εἰσελθὼν Πρίαμος μέγας, ἄγχι δ᾽ ἄρα στὰς</p>
<p><a>Ω478</a> χερσὶν Ἀχιλλῆος λάβε γούνατα καὶ κύσε χεῖρας</p>
<p><a>Ω479</a> δεινὰς ἀνδροφόνους, αἵ οἱ πολέας κτάνον υἷας.</p>
<p><a>Ω480</a> ὡς δ᾽ ὅτ᾽ ἂν ἄνδρ᾽ ἄτη πυκινὴ λάβῃ, ὅς τ᾽ ἐνὶ πάτρῃ</p>
<p><a>Ω481</a> φῶτα κατακτείνας ἄλλων ἐξίκετο δῆμον</p>
<p><a>Ω482</a> ἀνδρὸς ἐς ἀφνειοῦ, θάμβος δ᾽ ἔχει εἰσορόωντας,</p>
<p><a>Ω483</a> ὣς Ἀχιλεὺς θάμβησεν ἰδὼν Πρίαμον θεοειδέα:</p>
<p><a>Ω484</a> θάμβησαν δὲ καὶ ἄλλοι, ἐς ἀλλήλους δὲ ἴδοντο.</p>
<p><a>Ω485</a> τὸν καὶ λισσόμενος Πρίαμος πρὸς μῦθον ἔειπε:</p>
<p><a>Ω486</a> μνῆσαι πατρὸς σοῖο θεοῖς ἐπιείκελ᾽ Ἀχιλλεῦ,</p>
<p><a>Ω487</a> τηλίκου ὥς περ ἐγών, ὀλοῷ ἐπὶ γήραος οὐδῷ:</p>
<p><a>Ω488</a> καὶ μέν που κεῖνον περιναιέται ἀμφὶς ἐόντες</p>
<p><a>Ω489</a> τείρουσ᾽, οὐδέ τίς ἐστιν ἀρὴν καὶ λοιγὸν ἀμῦναι.</p>
<p><a>Ω490</a> ἀλλ᾽ ἤτοι κεῖνός γε σέθεν ζώοντος ἀκούων</p>
<p><a>Ω491</a> χαίρει τ᾽ ἐν θυμῷ, ἐπί τ᾽ ἔλπεται ἤματα πάντα</p>
<p><a>Ω492</a> ὄψεσθαι φίλον υἱὸν ἀπὸ Τροίηθεν ἰόντα:</p>
<p><a>Ω493</a> αὐτὰρ ἐγὼ πανάποτμος, ἐπεὶ τέκον υἷας ἀρίστους</p>
<p><a>Ω494</a> Τροίῃ ἐν εὐρείῃ, τῶν δ᾽ οὔ τινά φημι λελεῖφθαι.</p>
<p><a>Ω495</a> πεντήκοντά μοι ἦσαν ὅτ᾽ ἤλυθον υἷες Ἀχαιῶν:</p>
<p><a>Ω496</a> ἐννεακαίδεκα μέν μοι ἰῆς ἐκ νηδύος ἦσαν,</p>
<p><a>Ω497</a> τοὺς δ᾽ ἄλλους μοι ἔτικτον ἐνὶ μεγάροισι γυναῖκες.</p>
<p><a>Ω498</a> τῶν μὲν πολλῶν θοῦρος Ἄρης ὑπὸ γούνατ᾽ ἔλυσεν:</p>
<p><a>Ω499</a> ὃς δέ μοι οἶος ἔην, εἴρυτο δὲ ἄστυ καὶ αὐτούς,</p>
<p><a>Ω500</a> τὸν σὺ πρῴην κτεῖνας ἀμυνόμενον περὶ πάτρης</p>
<p><a>Ω501</a> Ἕκτορα: τοῦ νῦν εἵνεχ᾽ ἱκάνω νῆας Ἀχαιῶν</p>
<p><a>Ω502</a> λυσόμενος παρὰ σεῖο, φέρω δ᾽ ἀπερείσι᾽ ἄποινα.</p>
<p><a>Ω503</a> ἀλλ᾽ αἰδεῖο θεοὺς Ἀχιλεῦ, αὐτόν τ᾽ ἐλέησον</p>
<p><a>Ω504</a> μνησάμενος σοῦ πατρός: ἐγὼ δ᾽ ἐλεεινότερός περ,</p>
<p><a>Ω505</a> ἔτλην δ᾽ οἷ᾽ οὔ πώ τις ἐπιχθόνιος βροτὸς ἄλλος,</p>
<p><a>Ω506</a> ἀνδρὸς παιδοφόνοιο ποτὶ στόμα χεῖρ᾽ ὀρέγεσθαι.</p>
<p><a>Ω507</a> ὣς φάτο, τῷ δ᾽ ἄρα πατρὸς ὑφ᾽ ἵμερον ὦρσε γόοιο:</p>
<p><a>Ω508</a> ἁψάμενος δ᾽ ἄρα χειρὸς ἀπώσατο ἦκα γέροντα.</p>
<p><a>Ω509</a> τὼ δὲ μνησαμένω ὃ μὲν Ἕκτορος ἀνδροφόνοιο</p>
<p><a>Ω510</a> κλαῖ᾽ ἁδινὰ προπάροιθε ποδῶν Ἀχιλῆος ἐλυσθείς,</p>
<p><a>Ω511</a> αὐτὰρ Ἀχιλλεὺς κλαῖεν ἑὸν πατέρ᾽, ἄλλοτε δ᾽ αὖτε</p>
<p><a>Ω512</a> Πάτροκλον: τῶν δὲ στοναχὴ κατὰ δώματ᾽ ὀρώρει.</p>
<p><a>Ω513</a> αὐτὰρ ἐπεί ῥα γόοιο τετάρπετο δῖος Ἀχιλλεύς,</p>
<p><a>Ω514</a> καί οἱ ἀπὸ πραπίδων ἦλθ᾽ ἵμερος ἠδ᾽ ἀπὸ γυίων,</p>
<p><a>Ω515</a> αὐτίκ᾽ ἀπὸ θρόνου ὦρτο, γέροντα δὲ χειρὸς ἀνίστη</p>
<p><a>Ω516</a> οἰκτίρων πολιόν τε κάρη πολιόν τε γένειον,</p>
<p><a>Ω517</a> καί μιν φωνήσας ἔπεα πτερόεντα προσηύδα:</p>
<p><a>Ω518</a> ἆ δείλ᾽, ἦ δὴ πολλὰ κάκ᾽ ἄνσχεο σὸν κατὰ θυμόν.</p>
<p><a>Ω519</a> πῶς ἔτλης ἐπὶ νῆας Ἀχαιῶν ἐλθέμεν οἶος</p>
<p><a>Ω520</a> ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</p>
<p><a>Ω521</a> υἱέας ἐξενάριξα; σιδήρειόν νύ τοι ἦτορ.</p>
<p><a>Ω522</a> ἀλλ᾽ ἄγε δὴ κατ᾽ ἄρ᾽ ἕζευ ἐπὶ θρόνου, ἄλγεα δ᾽ ἔμπης</p>
<p><a>Ω523</a> ἐν θυμῷ κατακεῖσθαι ἐάσομεν ἀχνύμενοί περ:</p>
<p><a>Ω524</a> οὐ γάρ τις πρῆξις πέλεται κρυεροῖο γόοιο:</p>
<p><a>Ω525</a> ὡς γὰρ ἐπεκλώσαντο θεοὶ δειλοῖσι βροτοῖσι</p>
<p><a>Ω526</a> ζώειν ἀχνυμένοις: αὐτοὶ δέ τ᾽ ἀκηδέες εἰσί.</p>
<p><a>Ω527</a> δοιοὶ γάρ τε πίθοι κατακείαται ἐν Διὸς οὔδει</p>
<p><a>Ω528</a> δώρων οἷα δίδωσι κακῶν, ἕτερος δὲ ἑάων:</p>
<p><a>Ω529</a> ᾧ μέν κ᾽ ἀμμίξας δώῃ Ζεὺς τερπικέραυνος,</p>
<p><a>Ω530</a> ἄλλοτε μέν τε κακῷ ὅ γε κύρεται, ἄλλοτε δ᾽ ἐσθλῷ:</p>
<p><a>Ω531</a> ᾧ δέ κε τῶν λυγρῶν δώῃ, λωβητὸν ἔθηκε,</p>
<p><a>Ω532</a> καί ἑ κακὴ βούβρωστις ἐπὶ χθόνα δῖαν ἐλαύνει,</p>
<p><a>Ω533</a> φοιτᾷ δ᾽ οὔτε θεοῖσι τετιμένος οὔτε βροτοῖσιν.</p>
<p><a>Ω534</a> ὣς μὲν καὶ Πηλῆϊ θεοὶ δόσαν ἀγλαὰ δῶρα</p>
<p><a>Ω535</a> ἐκ γενετῆς: πάντας γὰρ ἐπ᾽ ἀνθρώπους ἐκέκαστο</p>
<p><a>Ω536</a> ὄλβῳ τε πλούτῳ τε, ἄνασσε δὲ Μυρμιδόνεσσι,</p>
<p><a>Ω537</a> καί οἱ θνητῷ ἐόντι θεὰν ποίησαν ἄκοιτιν.</p>
<p><a>Ω538</a> ἀλλ᾽ ἐπὶ καὶ τῷ θῆκε θεὸς κακόν, ὅττί οἱ οὔ τι</p>
<p><a>Ω539</a> παίδων ἐν μεγάροισι γονὴ γένετο κρειόντων,</p>
<p><a>Ω540</a> ἀλλ᾽ ἕνα παῖδα τέκεν παναώριον: οὐδέ νυ τόν γε</p>
<p><a>Ω541</a> γηράσκοντα κομίζω, ἐπεὶ μάλα τηλόθι πάτρης</p>
<p><a>Ω542</a> ἧμαι ἐνὶ Τροίῃ, σέ τε κήδων ἠδὲ σὰ τέκνα.</p>
<p><a>Ω543</a> καὶ σὲ γέρον τὸ πρὶν μὲν ἀκούομεν ὄλβιον εἶναι:</p>
<p><a>Ω544</a> ὅσσον Λέσβος ἄνω Μάκαρος ἕδος ἐντὸς ἐέργει</p>
<p><a>Ω545</a> καὶ Φρυγίη καθύπερθε καὶ Ἑλλήσποντος ἀπείρων,</p>
<p><a>Ω546</a> τῶν σε γέρον πλούτῳ τε καὶ υἱάσι φασὶ κεκάσθαι.</p>
<p><a>Ω547</a> αὐτὰρ ἐπεί τοι πῆμα τόδ᾽ ἤγαγον Οὐρανίωνες</p>
<p><a>Ω548</a> αἰεί τοι περὶ ἄστυ μάχαι τ᾽ ἀνδροκτασίαι τε.</p>
<p><a>Ω549</a> ἄνσχεο, μὴ δ᾽ ἀλίαστον ὀδύρεο σὸν κατὰ θυμόν:</p>
<p><a>Ω550</a> οὐ γάρ τι πρήξεις ἀκαχήμενος υἷος ἑῆος,</p>
<p><a>Ω551</a> οὐδέ μιν ἀνστήσεις, πρὶν καὶ κακὸν ἄλλο πάθῃσθα.</p>
<p><a>Ω552</a> τὸν δ᾽ ἠμείβετ᾽ ἔπειτα γέρων Πρίαμος θεοειδής:</p>
<p><a>Ω553</a> μή πω μ᾽ ἐς θρόνον ἵζε διοτρεφὲς ὄφρά κεν Ἕκτωρ</p>
<p><a>Ω554</a> κεῖται ἐνὶ κλισίῃσιν ἀκηδής, ἀλλὰ τάχιστα</p>
<p><a>Ω555</a> λῦσον ἵν᾽ ὀφθαλμοῖσιν ἴδω: σὺ δὲ δέξαι ἄποινα</p>
<p><a>Ω556</a> πολλά, τά τοι φέρομεν: σὺ δὲ τῶνδ᾽ ἀπόναιο, καὶ ἔλθοις</p>
<p><a>Ω557</a> σὴν ἐς πατρίδα γαῖαν, ἐπεί με πρῶτον ἔασας</p>
<p><a>Ω558</a> αὐτόν τε ζώειν καὶ ὁρᾶν φάος ἠελίοιο.</p>
<p><a>Ω559</a> τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεύς:</p>
<p><a>Ω560</a> μηκέτι νῦν μ᾽ ἐρέθιζε γέρον: νοέω δὲ καὶ αὐτὸς</p>
<p><a>Ω561</a> Ἕκτορά τοι λῦσαι, Διόθεν δέ μοι ἄγγελος ἦλθε</p>
<p><a>Ω562</a> μήτηρ, ἥ μ᾽ ἔτεκεν, θυγάτηρ ἁλίοιο γέροντος.</p>
<p><a>Ω563</a> καὶ δέ σε γιγνώσκω Πρίαμε φρεσίν, οὐδέ με λήθεις,</p>
<p><a>Ω564</a> ὅττι θεῶν τίς σ᾽ ἦγε θοὰς ἐπὶ νῆας Ἀχαιῶν.</p>
<p><a>Ω565</a> οὐ γάρ κε τλαίη βροτὸς ἐλθέμεν, οὐδὲ μάλ᾽ ἡβῶν,</p>
<p><a>Ω566</a> ἐς στρατόν: οὐδὲ γὰρ ἂν φυλάκους λάθοι, οὐδέ κ᾽ ὀχῆα</p>
<p><a>Ω567</a> ῥεῖα μετοχλίσσειε θυράων ἡμετεράων.</p>
<p><a>Ω568</a> τὼ νῦν μή μοι μᾶλλον ἐν ἄλγεσι θυμὸν ὀρίνῃς,</p>
<p><a>Ω569</a> μή σε γέρον οὐδ᾽ αὐτὸν ἐνὶ κλισίῃσιν ἐάσω</p>
<p><a>Ω570</a> καὶ ἱκέτην περ ἐόντα, Διὸς δ᾽ ἀλίτωμαι ἐφετμάς.</p>
<p><a>Ω571</a> ὣς ἔφατ᾽, ἔδεισεν δ᾽ ὃ γέρων καὶ ἐπείθετο μύθῳ.</p>
<p><a>Ω572</a> Πηλεΐδης δ᾽ οἴκοιο λέων ὣς ἆλτο θύραζε</p>
<p><a>Ω573</a> οὐκ οἶος, ἅμα τῷ γε δύω θεράποντες ἕποντο</p>
<p><a>Ω574</a> ἥρως Αὐτομέδων ἠδ᾽ Ἄλκιμος, οὕς ῥα μάλιστα</p>
<p><a>Ω575</a> τῖ᾽ Ἀχιλεὺς ἑτάρων μετὰ Πάτροκλόν γε θανόντα,</p>
<p><a>Ω576</a> οἳ τόθ᾽ ὑπὸ ζυγόφιν λύον ἵππους ἡμιόνους τε,</p>
<p><a>Ω577</a> ἐς δ᾽ ἄγαγον κήρυκα καλήτορα τοῖο γέροντος,</p>
<p><a>Ω578</a> κὰδ δ᾽ ἐπὶ δίφρου εἷσαν: ἐϋξέστου δ᾽ ἀπ᾽ ἀπήνης</p>
<p><a>Ω579</a> ᾕρεον Ἑκτορέης κεφαλῆς ἀπερείσι᾽ ἄποινα.</p>
<p><a>Ω580</a> κὰδ δ᾽ ἔλιπον δύο φάρε᾽ ἐΰννητόν τε χιτῶνα,</p>
<p><a>Ω581</a> ὄφρα νέκυν πυκάσας δοίη οἶκον δὲ φέρεσθαι.</p>
<p><a>Ω582</a> δμῳὰς δ᾽ ἐκκαλέσας λοῦσαι κέλετ᾽ ἀμφί τ᾽ ἀλεῖψαι</p>
<p><a>Ω583</a> νόσφιν ἀειράσας, ὡς μὴ Πρίαμος ἴδοι υἱόν,</p>
<p><a>Ω584</a> μὴ ὃ μὲν ἀχνυμένῃ κραδίῃ χόλον οὐκ ἐρύσαιτο</p>
<p><a>Ω585</a> παῖδα ἰδών, Ἀχιλῆϊ δ᾽ ὀρινθείη φίλον ἦτορ,</p>
<p><a>Ω586</a> καί ἑ κατακτείνειε, Διὸς δ᾽ ἀλίτηται ἐφετμάς.</p>
<p><a>Ω587</a> τὸν δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
<p><a>Ω588</a> ἀμφὶ δέ μιν φᾶρος καλὸν βάλον ἠδὲ χιτῶνα,</p>
<p><a>Ω589</a> αὐτὸς τόν γ᾽ Ἀχιλεὺς λεχέων ἐπέθηκεν ἀείρας,</p>
<p><a>Ω590</a> σὺν δ᾽ ἕταροι ἤειραν ἐϋξέστην ἐπ᾽ ἀπήνην.</p>
<p><a>Ω591</a> ᾤμωξέν τ᾽ ἄρ᾽ ἔπειτα, φίλον δ᾽ ὀνόμηνεν ἑταῖρον:</p>
<p><a>Ω592</a> μή μοι Πάτροκλε σκυδμαινέμεν, αἴ κε πύθηαι</p>
<p><a>Ω593</a> εἰν Ἄϊδός περ ἐὼν ὅτι Ἕκτορα δῖον ἔλυσα</p>
<p><a>Ω594</a> πατρὶ φίλῳ, ἐπεὶ οὔ μοι ἀεικέα δῶκεν ἄποινα.</p>
<p><a>Ω595</a> σοὶ δ᾽ αὖ ἐγὼ καὶ τῶνδ᾽ ἀποδάσσομαι ὅσσ᾽ ἐπέοικεν.</p>
<p><a>Ω596</a> ἦ ῥα, καὶ ἐς κλισίην πάλιν ἤϊε δῖος Ἀχιλλεύς,</p>
<p><a>Ω597</a> ἕζετο δ᾽ ἐν κλισμῷ πολυδαιδάλῳ ἔνθεν ἀνέστη</p>
<p><a>Ω598</a> τοίχου τοῦ ἑτέρου, ποτὶ δὲ Πρίαμον φάτο μῦθον:</p>
<p><a>Ω599</a> υἱὸς μὲν δή τοι λέλυται γέρον ὡς ἐκέλευες,</p>
<p><a>Ω600</a> κεῖται δ᾽ ἐν λεχέεσσ᾽: ἅμα δ᾽ ἠοῖ φαινομένηφιν</p>
<p><a>Ω601</a> ὄψεαι αὐτὸς ἄγων: νῦν δὲ μνησώμεθα δόρπου.</p>
<p><a>Ω602</a> καὶ γάρ τ᾽ ἠΰκομος Νιόβη ἐμνήσατο σίτου,</p>
<p><a>Ω603</a> τῇ περ δώδεκα παῖδες ἐνὶ μεγάροισιν ὄλοντο</p>
<p><a>Ω604</a> ἓξ μὲν θυγατέρες, ἓξ δ᾽ υἱέες ἡβώοντες.</p>
<p><a>Ω605</a> τοὺς μὲν Ἀπόλλων πέφνεν ἀπ᾽ ἀργυρέοιο βιοῖο</p>
<p><a>Ω606</a> χωόμενος Νιόβῃ, τὰς δ᾽ Ἄρτεμις ἰοχέαιρα,</p>
<p><a>Ω607</a> οὕνεκ᾽ ἄρα Λητοῖ ἰσάσκετο καλλιπαρῄῳ:</p>
<p><a>Ω608</a> φῆ δοιὼ τεκέειν, ἣ δ᾽ αὐτὴ γείνατο πολλούς:</p>
<p><a>Ω609</a> τὼ δ᾽ ἄρα καὶ δοιώ περ ἐόντ᾽ ἀπὸ πάντας ὄλεσσαν.</p>
<p><a>Ω610</a> οἳ μὲν ἄρ᾽ ἐννῆμαρ κέατ᾽ ἐν φόνῳ, οὐδέ τις ἦεν</p>
<p><a>Ω611</a> κατθάψαι, λαοὺς δὲ λίθους ποίησε Κρονίων:</p>
<p><a>Ω612</a> τοὺς δ᾽ ἄρα τῇ δεκάτῃ θάψαν θεοὶ Οὐρανίωνες.</p>
<p><a>Ω613</a> ἣ δ᾽ ἄρα σίτου μνήσατ᾽, ἐπεὶ κάμε δάκρυ χέουσα.</p>
<p><a>Ω614</a> νῦν δέ που ἐν πέτρῃσιν ἐν οὔρεσιν οἰοπόλοισιν</p>
<p><a>Ω615</a> ἐν Σιπύλῳ, ὅθι φασὶ θεάων ἔμμεναι εὐνὰς</p>
<p><a>Ω616</a> νυμφάων, αἵ τ᾽ ἀμφ᾽ Ἀχελώϊον ἐρρώσαντο,</p>
<p><a>Ω617</a> ἔνθα λίθος περ ἐοῦσα θεῶν ἐκ κήδεα πέσσει.</p>
<p><a>Ω618</a> ἀλλ᾽ ἄγε δὴ καὶ νῶϊ μεδώμεθα δῖε γεραιὲ</p>
<p><a>Ω619</a> σίτου: ἔπειτά κεν αὖτε φίλον παῖδα κλαίοισθα</p>
<p><a>Ω620</a> Ἴλιον εἰσαγαγών: πολυδάκρυτος δέ τοι ἔσται.</p>
<p><a>Ω621</a> ἦ καὶ ἀναΐξας ὄϊν ἄργυφον ὠκὺς Ἀχιλλεὺς</p>
<p><a>Ω622</a> σφάξ᾽: ἕταροι δ᾽ ἔδερόν τε καὶ ἄμφεπον εὖ κατὰ κόσμον,</p>
<p><a>Ω623</a> μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν,</p>
<p><a>Ω624</a> ὄπτησάν τε περιφραδέως, ἐρύσαντό τε πάντα.</p>
<p><a>Ω625</a> Αὐτομέδων δ᾽ ἄρα σῖτον ἑλὼν ἐπένειμε τραπέζῃ</p>
<p><a>Ω626</a> καλοῖς ἐν κανέοισιν: ἀτὰρ κρέα νεῖμεν Ἀχιλλεύς.</p>
<p><a>Ω627</a> οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>Ω628</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>Ω629</a> ἤτοι Δαρδανίδης Πρίαμος θαύμαζ᾽ Ἀχιλῆα</p>
<p><a>Ω630</a> ὅσσος ἔην οἷός τε: θεοῖσι γὰρ ἄντα ἐῴκει:</p>
<p><a>Ω631</a> αὐτὰρ ὃ Δαρδανίδην Πρίαμον θαύμαζεν Ἀχιλλεὺς</p>
<p><a>Ω632</a> εἰσορόων ὄψίν τ᾽ ἀγαθὴν καὶ μῦθον ἀκούων.</p>
<p><a>Ω633</a> αὐτὰρ ἐπεὶ τάρπησαν ἐς ἀλλήλους ὁρόωντες,</p>
<p><a>Ω634</a> τὸν πρότερος προσέειπε γέρων Πρίαμος θεοειδής:</p>
<p><a>Ω635</a> λέξον νῦν με τάχιστα διοτρεφές, ὄφρα καὶ ἤδη</p>
<p><a>Ω636</a> ὕπνῳ ὕπο γλυκερῷ ταρπώμεθα κοιμηθέντες:</p>
<p><a>Ω637</a> οὐ γάρ πω μύσαν ὄσσε ὑπὸ βλεφάροισιν ἐμοῖσιν</p>
<p><a>Ω638</a> ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,</p>
<p><a>Ω639</a> ἀλλ᾽ αἰεὶ στενάχω καὶ κήδεα μυρία πέσσω</p>
<p><a>Ω640</a> αὐλῆς ἐν χόρτοισι κυλινδόμενος κατὰ κόπρον.</p>
<p><a>Ω641</a> νῦν δὴ καὶ σίτου πασάμην καὶ αἴθοπα οἶνον</p>
<p><a>Ω642</a> λαυκανίης καθέηκα: πάρος γε μὲν οὔ τι πεπάσμην.</p>
<p><a>Ω643</a> ἦ ῥ᾽, Ἀχιλεὺς δ᾽ ἑτάροισιν ἰδὲ δμῳῇσι κέλευσε</p>
<p><a>Ω644</a> δέμνι᾽ ὑπ᾽ αἰθούσῃ θέμεναι καὶ ῥήγεα καλὰ</p>
<p><a>Ω645</a> πορφύρε᾽ ἐμβαλέειν, στορέσαι τ᾽ ἐφύπερθε τάπητας,</p>
<p><a>Ω646</a> χλαίνας τ᾽ ἐνθέμεναι οὔλας καθύπερθεν ἕσασθαι.</p>
<p><a>Ω647</a> αἳ δ᾽ ἴσαν ἐκ μεγάροιο δάος μετὰ χερσὶν ἔχουσαι,</p>
<p><a>Ω648</a> αἶψα δ᾽ ἄρα στόρεσαν δοιὼ λέχε᾽ ἐγκονέουσαι.</p>
<p><a>Ω649</a> τὸν δ᾽ ἐπικερτομέων προσέφη πόδας ὠκὺς Ἀχιλλεύς:</p>
<p><a>Ω650</a> ἐκτὸς μὲν δὴ λέξο γέρον φίλε, μή τις Ἀχαιῶν</p>
<p><a>Ω651</a> ἐνθάδ᾽ ἐπέλθῃσιν βουληφόρος, οἵ τέ μοι αἰεὶ</p>
<p><a>Ω652</a> βουλὰς βουλεύουσι παρήμενοι, ἣ θέμις ἐστί:</p>
<p><a>Ω653</a> τῶν εἴ τίς σε ἴδοιτο θοὴν διὰ νύκτα μέλαιναν,</p>
<p><a>Ω654</a> αὐτίκ᾽ ἂν ἐξείποι Ἀγαμέμνονι ποιμένι λαῶν,</p>
<p><a>Ω655</a> καί κεν ἀνάβλησις λύσιος νεκροῖο γένηται.</p>
<p><a>Ω656</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>Ω657</a> ποσσῆμαρ μέμονας κτερεϊζέμεν Ἕκτορα δῖον,</p>
<p><a>Ω658</a> ὄφρα τέως αὐτός τε μένω καὶ λαὸν ἐρύκω.</p>
<p><a>Ω659</a> τὸν δ᾽ ἠμείβετ᾽ ἔπειτα γέρων Πρίαμος θεοειδής:</p>
<p><a>Ω660</a> εἰ μὲν δή μ᾽ ἐθέλεις τελέσαι τάφον Ἕκτορι δίῳ,</p>
<p><a>Ω661</a> ὧδέ κέ μοι ῥέζων Ἀχιλεῦ κεχαρισμένα θείης.</p>
<p><a>Ω662</a> οἶσθα γὰρ ὡς κατὰ ἄστυ ἐέλμεθα, τηλόθι δ᾽ ὕλη</p>
<p><a>Ω663</a> ἀξέμεν ἐξ ὄρεος, μάλα δὲ Τρῶες δεδίασιν.</p>
<p><a>Ω664</a> ἐννῆμαρ μέν κ᾽ αὐτὸν ἐνὶ μεγάροις γοάοιμεν,</p>
<p><a>Ω665</a> τῇ δεκάτῃ δέ κε θάπτοιμεν δαινῦτό τε λαός,</p>
<p><a>Ω666</a> ἑνδεκάτῃ δέ κε τύμβον ἐπ᾽ αὐτῷ ποιήσαιμεν,</p>
<p><a>Ω667</a> τῇ δὲ δυωδεκάτῃ πολεμίξομεν εἴ περ ἀνάγκη.</p>
<p><a>Ω668</a> τὸν δ᾽ αὖτε προσέειπε ποδάρκης δῖος Ἀχιλλεύς:</p>
<p><a>Ω669</a> ἔσται τοι καὶ ταῦτα γέρον Πρίαμ᾽ ὡς σὺ κελεύεις:</p>
<p><a>Ω670</a> σχήσω γὰρ πόλεμον τόσσον χρόνον ὅσσον ἄνωγας.</p>
<p><a>Ω671</a> ὣς ἄρα φωνήσας ἐπὶ καρπῷ χεῖρα γέροντος</p>
<p><a>Ω672</a> ἔλλαβε δεξιτερήν, μή πως δείσει᾽ ἐνὶ θυμῷ.</p>
<p><a>Ω673</a> οἳ μὲν ἄρ᾽ ἐν προδόμῳ δόμου αὐτόθι κοιμήσαντο</p>
<p><a>Ω674</a> κῆρυξ καὶ Πρίαμος πυκινὰ φρεσὶ μήδε᾽ ἔχοντες,</p>
<p><a>Ω675</a> αὐτὰρ Ἀχιλλεὺς εὗδε μυχῷ κλισίης ἐϋπήκτου:</p>
<p><a>Ω676</a> τῷ δὲ Βρισηῒς παρελέξατο καλλιπάρῃος.</p>
<p><a>Ω677</a> ἄλλοι μέν ῥα θεοί τε καὶ ἀνέρες ἱπποκορυσταὶ</p>
<p><a>Ω678</a> εὗδον παννύχιοι μαλακῷ δεδμημένοι ὕπνῳ:</p>
<p><a>Ω679</a> ἀλλ᾽ οὐχ Ἑρμείαν ἐριούνιον ὕπνος ἔμαρπτεν</p>
<p><a>Ω680</a> ὁρμαίνοντ᾽ ἀνὰ θυμὸν ὅπως Πρίαμον βασιλῆα</p>
<p><a>Ω681</a> νηῶν ἐκπέμψειε λαθὼν ἱεροὺς πυλαωρούς.</p>
<p><a>Ω682</a> στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπεν:</p>
<p><a>Ω683</a> ὦ γέρον οὔ νύ τι σοί γε μέλει κακόν, οἷον ἔθ᾽ εὕδεις</p>
<p><a>Ω684</a> ἀνδράσιν ἐν δηΐοισιν, ἐπεί σ᾽ εἴασεν Ἀχιλλεύς.</p>
<p><a>Ω685</a> καὶ νῦν μὲν φίλον υἱὸν ἐλύσαο, πολλὰ δ᾽ ἔδωκας:</p>
<p><a>Ω686</a> σεῖο δέ κε ζωοῦ καὶ τρὶς τόσα δοῖεν ἄποινα</p>
<p><a>Ω687</a> παῖδες τοὶ μετόπισθε λελειμμένοι, αἴ κ᾽ Ἀγαμέμνων</p>
<p><a>Ω688</a> γνώῃ σ᾽ Ἀτρεΐδης, γνώωσι δὲ πάντες Ἀχαιοί.</p>
<p><a>Ω689</a> ὣς ἔφατ᾽, ἔδεισεν δ᾽ ὃ γέρων, κήρυκα δ᾽ ἀνίστη.</p>
<p><a>Ω690</a> τοῖσιν δ᾽ Ἑρμείας ζεῦξ᾽ ἵππους ἡμιόνους τε,</p>
<p><a>Ω691</a> ῥίμφα δ᾽ ἄρ᾽ αὐτὸς ἔλαυνε κατὰ στρατόν, οὐδέ τις ἔγνω.</p>
<p><a>Ω692</a> ἀλλ᾽ ὅτε δὴ πόρον ἷξον ἐϋρρεῖος ποταμοῖο</p>
<p><a>Ω693</a> Ξάνθου δινήεντος, ὃν ἀθάνατος τέκετο Ζεύς,</p>
<p><a>Ω694</a> Ἑρμείας μὲν ἔπειτ᾽ ἀπέβη πρὸς μακρὸν Ὄλυμπον,</p>
<p><a>Ω695</a> Ἠὼς δὲ κροκόπεπλος ἐκίδνατο πᾶσαν ἐπ᾽ αἶαν,</p>
<p><a>Ω696</a> οἳ δ᾽ εἰς ἄστυ ἔλων οἰμωγῇ τε στοναχῇ τε</p>
<p><a>Ω697</a> ἵππους, ἡμίονοι δὲ νέκυν φέρον. οὐδέ τις ἄλλος</p>
<p><a>Ω698</a> ἔγνω πρόσθ᾽ ἀνδρῶν καλλιζώνων τε γυναικῶν,</p>
<p><a>Ω699</a> ἀλλ᾽ ἄρα Κασσάνδρη ἰκέλη χρυσῇ Ἀφροδίτῃ</p>
<p><a>Ω700</a> Πέργαμον εἰσαναβᾶσα φίλον πατέρ᾽ εἰσενόησεν</p>
<p><a>Ω701</a> ἑσταότ᾽ ἐν δίφρῳ, κήρυκά τε ἀστυβοώτην:</p>
<p><a>Ω702</a> τὸν δ᾽ ἄρ᾽ ἐφ᾽ ἡμιόνων ἴδε κείμενον ἐν λεχέεσσι:</p>
<p><a>Ω703</a> κώκυσέν τ᾽ ἄρ᾽ ἔπειτα γέγωνέ τε πᾶν κατὰ ἄστυ:</p>
<p><a>Ω704</a> ὄψεσθε Τρῶες καὶ Τρῳάδες Ἕκτορ᾽ ἰόντες,</p>
<p><a>Ω705</a> εἴ ποτε καὶ ζώοντι μάχης ἐκνοστήσαντι</p>
<p><a>Ω706</a> χαίρετ᾽, ἐπεὶ μέγα χάρμα πόλει τ᾽ ἦν παντί τε δήμῳ.</p>
<p><a>Ω707</a> ὣς ἔφατ᾽, οὐδέ τις αὐτόθ᾽ ἐνὶ πτόλεϊ λίπετ᾽ ἀνὴρ</p>
<p><a>Ω708</a> οὐδὲ γυνή: πάντας γὰρ ἀάσχετον ἵκετο πένθος:</p>
<p><a>Ω709</a> ἀγχοῦ δὲ ξύμβληντο πυλάων νεκρὸν ἄγοντι.</p>
<p><a>Ω710</a> πρῶται τόν γ᾽ ἄλοχός τε φίλη καὶ πότνια μήτηρ</p>
<p><a>Ω711</a> τιλλέσθην ἐπ᾽ ἄμαξαν ἐΰτροχον ἀΐξασαι</p>
<p><a>Ω712</a> ἁπτόμεναι κεφαλῆς: κλαίων δ᾽ ἀμφίσταθ᾽ ὅμιλος.</p>
<p><a>Ω713</a> καί νύ κε δὴ πρόπαν ἦμαρ ἐς ἠέλιον καταδύντα</p>
<p><a>Ω714</a> Ἕκτορα δάκρυ χέοντες ὀδύροντο πρὸ πυλάων,</p>
<p><a>Ω715</a> εἰ μὴ ἄρ᾽ ἐκ δίφροιο γέρων λαοῖσι μετηύδα:</p>
<p><a>Ω716</a> εἴξατέ μοι οὐρεῦσι διελθέμεν: αὐτὰρ ἔπειτα</p>
<p><a>Ω717</a> ἄσεσθε κλαυθμοῖο, ἐπὴν ἀγάγωμι δόμον δέ.</p>
<p><a>Ω718</a> ὣς ἔφαθ᾽, οἳ δὲ διέστησαν καὶ εἶξαν ἀπήνῃ.</p>
<p><a>Ω719</a> οἳ δ᾽ ἐπεὶ εἰσάγαγον κλυτὰ δώματα, τὸν μὲν ἔπειτα</p>
<p><a>Ω720</a> τρητοῖς ἐν λεχέεσσι θέσαν, παρὰ δ᾽ εἷσαν ἀοιδοὺς</p>
<p><a>Ω721</a> θρήνων ἐξάρχους, οἵ τε στονόεσσαν ἀοιδὴν</p>
<p><a>Ω722</a> οἳ μὲν ἄρ᾽ ἐθρήνεον, ἐπὶ δὲ στενάχοντο γυναῖκες.</p>
<p><a>Ω723</a> τῇσιν δ᾽ Ἀνδρομάχη λευκώλενος ἦρχε γόοιο</p>
<p><a>Ω724</a> Ἕκτορος ἀνδροφόνοιο κάρη μετὰ χερσὶν ἔχουσα:</p>
<p><a>Ω725</a> ἆνερ ἀπ᾽ αἰῶνος νέος ὤλεο, κὰδ δέ με χήρην</p>
<p><a>Ω726</a> λείπεις ἐν μεγάροισι: πάϊς δ᾽ ἔτι νήπιος αὔτως</p>
<p><a>Ω727</a> ὃν τέκομεν σύ τ᾽ ἐγώ τε δυσάμμοροι, οὐδέ μιν οἴω</p>
<p><a>Ω728</a> ἥβην ἵξεσθαι: πρὶν γὰρ πόλις ἥδε κατ᾽ ἄκρης</p>
<p><a>Ω729</a> πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν</p>
<p><a>Ω730</a> ῥύσκευ, ἔχες δ᾽ ἀλόχους κεδνὰς καὶ νήπια τέκνα,</p>
<p><a>Ω731</a> αἳ δή τοι τάχα νηυσὶν ὀχήσονται γλαφυρῇσι,</p>
<p><a>Ω732</a> καὶ μὲν ἐγὼ μετὰ τῇσι: σὺ δ᾽ αὖ τέκος ἢ ἐμοὶ αὐτῇ</p>
<p><a>Ω733</a> ἕψεαι, ἔνθά κεν ἔργα ἀεικέα ἐργάζοιο</p>
<p><a>Ω734</a> ἀθλεύων πρὸ ἄνακτος ἀμειλίχου, ἤ τις Ἀχαιῶν</p>
<p><a>Ω735</a> ῥίψει χειρὸς ἑλὼν ἀπὸ πύργου λυγρὸν ὄλεθρον</p>
<p><a>Ω736</a> χωόμενος, ᾧ δή που ἀδελφεὸν ἔκτανεν Ἕκτωρ</p>
<p><a>Ω737</a> ἢ πατέρ᾽ ἠὲ καὶ υἱόν, ἐπεὶ μάλα πολλοὶ Ἀχαιῶν</p>
<p><a>Ω738</a> Ἕκτορος ἐν παλάμῃσιν ὀδὰξ ἕλον ἄσπετον οὖδας.</p>
<p><a>Ω739</a> οὐ γὰρ μείλιχος ἔσκε πατὴρ τεὸς ἐν δαῒ λυγρῇ:</p>
<p><a>Ω740</a> τὼ καί μιν λαοὶ μὲν ὀδύρονται κατὰ ἄστυ,</p>
<p><a>Ω741</a> ἀρητὸν δὲ τοκεῦσι γόον καὶ πένθος ἔθηκας</p>
<p><a>Ω742</a> Ἕκτορ: ἐμοὶ δὲ μάλιστα λελείψεται ἄλγεα λυγρά.</p>
<p><a>Ω743</a> οὐ γάρ μοι θνῄσκων λεχέων ἐκ χεῖρας ὄρεξας,</p>
<p><a>Ω744</a> οὐδέ τί μοι εἶπες πυκινὸν ἔπος, οὗ τέ κεν αἰεὶ</p>
<p><a>Ω745</a> μεμνῄμην νύκτάς τε καὶ ἤματα δάκρυ χέουσα.</p>
<p><a>Ω746</a> ὣς ἔφατο κλαίουσ᾽, ἐπὶ δὲ στενάχοντο γυναῖκες.</p>
<p><a>Ω747</a> τῇσιν δ᾽ αὖθ᾽ Ἑκάβη ἁδινοῦ ἐξῆρχε γόοιο:</p>
<p><a>Ω748</a> Ἕκτορ ἐμῷ θυμῷ πάντων πολὺ φίλτατε παίδων,</p>
<p><a>Ω749</a> ἦ μέν μοι ζωός περ ἐὼν φίλος ἦσθα θεοῖσιν:</p>
<p><a>Ω750</a> οἳ δ᾽ ἄρα σεῦ κήδοντο καὶ ἐν θανάτοιό περ αἴσῃ.</p>
<p><a>Ω751</a> ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς</p>
<p><a>Ω752</a> πέρνασχ᾽ ὅν τιν᾽ ἕλεσκε πέρην ἁλὸς ἀτρυγέτοιο,</p>
<p><a>Ω753</a> ἐς Σάμον ἔς τ᾽ Ἴμβρον καὶ Λῆμνον ἀμιχθαλόεσσαν:</p>
<p><a>Ω754</a> σεῦ δ᾽ ἐπεὶ ἐξέλετο ψυχὴν ταναήκεϊ χαλκῷ,</p>
<p><a>Ω755</a> πολλὰ ῥυστάζεσκεν ἑοῦ περὶ σῆμ᾽ ἑτάροιο</p>
<p><a>Ω756</a> Πατρόκλου, τὸν ἔπεφνες: ἀνέστησεν δέ μιν οὐδ᾽ ὧς.</p>
<p><a>Ω757</a> νῦν δέ μοι ἑρσήεις καὶ πρόσφατος ἐν μεγάροισι</p>
<p><a>Ω758</a> κεῖσαι, τῷ ἴκελος ὅν τ᾽ ἀργυρότοξος Ἀπόλλων</p>
<p><a>Ω759</a> οἷς ἀγανοῖσι βέλεσσιν ἐποιχόμενος κατέπεφνεν.</p>
<p><a>Ω760</a> ὣς ἔφατο κλαίουσα, γόον δ᾽ ἀλίαστον ὄρινε.</p>
<p><a>Ω761</a> τῇσι δ᾽ ἔπειθ᾽ Ἑλένη τριτάτη ἐξῆρχε γόοιο:</p>
<p><a>Ω762</a> Ἕκτορ ἐμῷ θυμῷ δαέρων πολὺ φίλτατε πάντων,</p>
<p><a>Ω763</a> ἦ μέν μοι πόσις ἐστὶν Ἀλέξανδρος θεοειδής,</p>
<p><a>Ω764</a> ὅς μ᾽ ἄγαγε Τροίηνδ᾽: ὡς πρὶν ὤφελλον ὀλέσθαι.</p>
<p><a>Ω765</a> ἤδη γὰρ νῦν μοι τόδε εἰκοστὸν ἔτος ἐστὶν</p>
<p><a>Ω766</a> ἐξ οὗ κεῖθεν ἔβην καὶ ἐμῆς ἀπελήλυθα πάτρης:</p>
<p><a>Ω767</a> ἀλλ᾽ οὔ πω σεῦ ἄκουσα κακὸν ἔπος οὐδ᾽ ἀσύφηλον:</p>
<p><a>Ω768</a> ἀλλ᾽ εἴ τίς με καὶ ἄλλος ἐνὶ μεγάροισιν ἐνίπτοι</p>
<p><a>Ω769</a> δαέρων ἢ γαλόων ἢ εἰνατέρων εὐπέπλων,</p>
<p><a>Ω770</a> ἢ ἑκυρή, ἑκυρὸς δὲ πατὴρ ὣς ἤπιος αἰεί,</p>
<p><a>Ω771</a> ἀλλὰ σὺ τὸν ἐπέεσσι παραιφάμενος κατέρυκες</p>
<p><a>Ω772</a> σῇ τ᾽ ἀγανοφροσύνῃ καὶ σοῖς ἀγανοῖς ἐπέεσσι.</p>
<p><a>Ω773</a> τὼ σέ θ᾽ ἅμα κλαίω καὶ ἔμ᾽ ἄμμορον ἀχνυμένη κῆρ:</p>
<p><a>Ω774</a> οὐ γάρ τίς μοι ἔτ᾽ ἄλλος ἐνὶ Τροίῃ εὐρείῃ</p>
<p><a>Ω775</a> ἤπιος οὐδὲ φίλος, πάντες δέ με πεφρίκασιν.</p>
<p><a>Ω776</a> ὣς ἔφατο κλαίουσ᾽, ἐπὶ δ᾽ ἔστενε δῆμος ἀπείρων.</p>
<p><a>Ω777</a> λαοῖσιν δ᾽ ὃ γέρων Πρίαμος μετὰ μῦθον ἔειπεν:</p>
<p><a>Ω778</a> ἄξετε νῦν Τρῶες ξύλα ἄστυ δέ, μὴ δέ τι θυμῷ</p>
<p><a>Ω779</a> δείσητ᾽ Ἀργείων πυκινὸν λόχον: ἦ γὰρ Ἀχιλλεὺς</p>
<p><a>Ω780</a> πέμπων μ᾽ ὧδ᾽ ἐπέτελλε μελαινάων ἀπὸ νηῶν</p>
<p><a>Ω781</a> μὴ πρὶν πημανέειν πρὶν δωδεκάτη μόλῃ ἠώς.</p>
<p><a>Ω782</a> ὣς ἔφαθ᾽, οἳ δ᾽ ὑπ᾽ ἀμάξῃσιν βόας ἡμιόνους τε</p>
<p><a>Ω783</a> ζεύγνυσαν, αἶψα δ᾽ ἔπειτα πρὸ ἄστεος ἠγερέθοντο.</p>
<p><a>Ω784</a> ἐννῆμαρ μὲν τοί γε ἀγίνεον ἄσπετον ὕλην:</p>
<p><a>Ω785</a> ἀλλ᾽ ὅτε δὴ δεκάτη ἐφάνη φαεσίμβροτος ἠώς,</p>
<p><a>Ω786</a> καὶ τότ᾽ ἄρ᾽ ἐξέφερον θρασὺν Ἕκτορα δάκρυ χέοντες,</p>
<p><a>Ω787</a> ἐν δὲ πυρῇ ὑπάτῃ νεκρὸν θέσαν, ἐν δ᾽ ἔβαλον πῦρ.</p>
<p><a>Ω788</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>Ω789</a> τῆμος ἄρ᾽ ἀμφὶ πυρὴν κλυτοῦ Ἕκτορος ἔγρετο λαός.</p>
<p><a>Ω790</a> αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο</p>
<p><a>Ω791</a> πρῶτον μὲν κατὰ πυρκαϊὴν σβέσαν αἴθοπι οἴνῳ</p>
<p><a>Ω792</a> πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</p>
<p><a>Ω793</a> ὀστέα λευκὰ λέγοντο κασίγνητοί θ᾽ ἕταροί τε</p>
<p><a>Ω794</a> μυρόμενοι, θαλερὸν δὲ κατείβετο δάκρυ παρειῶν.</p>
<p><a>Ω795</a> καὶ τά γε χρυσείην ἐς λάρνακα θῆκαν ἑλόντες</p>
<p><a>Ω796</a> πορφυρέοις πέπλοισι καλύψαντες μαλακοῖσιν.</p>
<p><a>Ω797</a> αἶψα δ᾽ ἄρ᾽ ἐς κοίλην κάπετον θέσαν, αὐτὰρ ὕπερθε</p>
<p><a>Ω798</a> πυκνοῖσιν λάεσσι κατεστόρεσαν μεγάλοισι:</p>
<p><a>Ω799</a> ῥίμφα δὲ σῆμ᾽ ἔχεαν, περὶ δὲ σκοποὶ ἥατο πάντῃ,</p>
<p><a>Ω800</a> μὴ πρὶν ἐφορμηθεῖεν ἐϋκνήμιδες Ἀχαιοί.</p>
<p><a>Ω801</a> χεύαντες δὲ τὸ σῆμα πάλιν κίον: αὐτὰρ ἔπειτα</p>
<p><a>Ω802</a> εὖ συναγειρόμενοι δαίνυντ᾽ ἐρικυδέα δαῖτα</p>
<p><a>Ω803</a> δώμασιν ἐν Πριάμοιο διοτρεφέος βασιλῆος.</p>
<p><a>Ω804</a> ὣς οἵ γ᾽ ἀμφίεπον τάφον Ἕκτορος ἱπποδάμοιο.</p>
</text>